<!doctype html>
<html lang="en">
    <head>
        <meta charset="utf-8">
        <meta http-equiv="X-UA-Compatible" content="IE=edge">
        <meta name="viewport" content="width=device-width, initial-scale=1.0">
        <title>धिक्कार</title>
        <meta name="description" content="The Tux minded Bookshelf">
        <link rel="canonical" href="/books/premchand/dhikkar/"/>
        <link rel="stylesheet" href="/assets/style/normalize.css">
        <link rel="stylesheet" href="/assets/style/typebase.css">
        <link rel="stylesheet" href="/assets/style/style.css">
        <link rel="stylesheet" href="/assets/style/fonts.css">
        <link rel="stylesheet" href="/assets/style/prism-okadia.css">
        <link rel="stylesheet" href="/icons/line-awesome/css/line-awesome.css">
        <meta name="robots" content="index, follow"/>
        <meta property="og:title" content="धिक्कार"/>
        <meta property="og:description" content=""/>
        <meta property="og:type" content="article"/>
    </head>
    <body>
        <main  class="tmpl-home" >
            
<h1>धिक्कार</h1>
<hr>

<p>ईरान और यूनान में<br>
घोर संग्राम हो रहा था। ईरानी  दिन-दिन बढ़ते जाते थे और यूनान के लिए संकट<br>
का सामना था। देश के सारे व्यवसाय बंद  हो गये थे, हल की मुठिया पर हाथ<br>
रखने वाले किसान तलवार की मुठिया पकड़ने के लिए  मजबूर हो गये, डंडी तौलने<br>
वाले भाले तौलते थे। सारा देश आत्म-रक्षा के लिए तैयार  हो गया था। फिर भी<br>
शत्रु के कदम दिन-दिन आगे ही बढ़ते आते थे। जिस ईरान को यूनान  कई बार कूचल<br>
चुका था, वही ईरान आज क्रोध के आवेग की भांति सिर पर चढ़ आता था। मर्द  तो<br>
रणक्षेत्र में सिर कटा रहे थे और स्त्रियां दिन-दिन की निराशाजनक खबरें<br>
सुनकर  सूखी जाती थीं। क्योंकर लाज की रक्षा होगी? प्राण का भय न था,<br>
सम्पत्ति का भय न  था, भय था मर्यादा का। विजेता गर्व से मतवाले होकर<br>
यूनानी ललनाओं को घूरेंगे, उनके  कोमल अंगों को स्पर्श करेंगे, उनको कैद कर<br>
ले जायेंगे! उस विपत्ति की कल्पना ही से  इन लोगों के रोयें खड़े हो जाते<br>
थे।<br>
आखिर जब हालत बहुत नाजुक हो गयी तो कितने ही  स्त्री-पुरुष मिलकर<br>
डेल्फी के मंदिर में गये और प्रश्न किया—देवी, हमारे ऊपर  देवताओं की यह<br>
वक्र-दृष्टि क्यों है? हमसे ऐसा कौन-सा अपराध हुआ है? क्या हमने  नियमों का<br>
पालन नहीं किया, कुरबानियां नहीं कीं, व्रत नहीं रखे? फिर देवताओं ने<br>
क्यों हमारे सिरों से अपनी रक्षा का हाथ उठा लिया?<br>
पुजारिन ने कहा—देवताओं की असीम कृपा  भी देश को द्रोही के हाथ<br>
से नहीं बचा सकती। इस देश में अवश्य कोई-न-कोई द्रोही है।  जब तक उसका वध न<br>
किया जायेगा, देश के सिर से यह संकट न टलेगा।<br>
‘देवी, वह द्रोही कौन है?<br>
‘जिस घर से रात को गाने की ध्वनि आती हो, जिस घर से  दिन को<br>
सुगंध की लपटें आती हों, जिस पुरुष की आंखों में मद की लाली झलकती हो, वही<br>
देश का द्रोही है।‘<br>
लोगों ने द्रोही का परिचय पाने के लिए और  कितने ही प्रश्न किये; पर देवी ने कोई उत्तर न दिया।</p>
<p>2</p>
<p>यूनानियों ने<br>
द्रोही की तलाश करनी शुरू की। किसके घर  में से रात को गाने की आवाजें आती<br>
हैं। सारे शहर में संध्या होते स्यापा-सा छा  जाता था। अगर कहीं आवाजें<br>
सुनायी देती थीं तो रोने की; हंसी और गाने की आवाज कहीं  न सुनायी देती थी।</p>
<p>दिन को सुगंध की लपटें किस घर से आती हैं?  लोग जिधर जाते थे,<br>
किसे इतनी फुरसत थी कि घर की सफाई करता, घर में सुगंध जलाता;  धोबियों का<br>
अभाव था अधिकांश लड़ने के लिए चले गये थे, कपड़े तक न धुलते थे;<br>
इत्र-फुलेल कौन मलता!<br>
किसकी आंखों में मद की लाली झलकती है? लाल  आंखें दिखाई देती थी;<br>
लेकिन यह मद की लाली न थी, यह आंसुओं की लाली थी। मदिरा की  दुकानों पर<br>
खाक उड़ रही थी। इस जीवन ओर मृत्यु के संग्राम में विलास की किसे  सूझती!<br>
लोगों ने सारा शहर छान मारा लेकिन एक भी आंख ऐसी नजर न आयी जो मद से लाल<br>
हो।<br>
कई दिन गुजर गये। शहर में पल-पल पर रणक्षेत्र  से भयानक खबरें आती  थीं और लोगों के प्राण  सूख जाते थे।<br>
आधी रात का समय था। शहर में अंधकार छाया हुआ  था, मानो श्मशान<br>
हो। किसी की सूरत न दिखाई देती   थी। जिन नाट्यशालाओं में तिल रखने की जगह न<br>
मिलती थी, वहां सियार बोल रहे  थे। जिन बाजारों में मनचले जवान<br>
अस्त्र-शस्त्र सजायें ऐंठते फिरते थे, वहां उल्लू  बोल रहे थे। मंदिरों में<br>
न गाना होता था न बजाना। प्रासादों में अंधकार छाया हुआ  था।<br>
एक बूढ़ा यूनानी जिसका इकलौता लड़का लड़ाई के  मैदान में था, घर<br>
से निकला और न-जाने किन विचारों की तरंग में देवी के मंदिर की ओर  चला।<br>
रास्ते में कहीं प्रकाश न था, कदम-कदम पर ठोकरें खाता था; पर आगे बढ़ता चला<br>
जाता। उसने निश्चय कर लिया कि या तो आज देवी से विजय का वरदान लूंगा या<br>
उनके चरणों  पर अपने को भेंट कर दूंगा।</p>
<p>3</p>
<p>सहसा वह चौंक<br>
पड़ा। देवी का मंदिर आ गया था। और उसके  पीछे की ओर किसी घर से मधुर संगीत<br>
की ध्वनि आ रही थी। उसको आश्चर्य हुआ। इस निर्जन  स्थान में कौन इस वक्त<br>
रंगरेलियां मना रहा है। उसके पैरों में पर लग गये, मंदिर के  पिछवाड़े जा<br>
पहुंचा।<br>
उसी घर से जिसमें मंदिर की पुजारिन रहती थी,  गाने की आवाजें आती<br>
थीं! वृद्ध विस्मित होकर खिड़की के सामने खड़ा हो गया। चिराग  तले अंधेरा!<br>
देवी के मंदिर के पिछवाड़े य अंधेर?<br>
बूढ़े ने द्वार झांका; एक सजे हुए कमरे में  मोमबत्तियां झाड़ों<br>
में जल रही थीं, साफ-सुथरा फर्श बिछा था और एक आदमी मेज पर  बैठा हुआ गा<br>
रहा था। मेज पर शराब की बोतल और प्यालियां रखी हुई थीं। दो गुलाम मेज  के<br>
सामने हाथ में भोजन के थाल खड़े थे, जिसमें से मनोहर सुगंध की लपटें आ रही<br>
थीं।<br>
बूढ़े यूनानी ने चिल्लाकर कहा—यही देशद्रोही है, यही  देशद्रोही है!<br>
मंदिर की दीवारों ने दुहराया—द्रोही है!<br>
बगीचे की तरफ से आवाज आयी—द्रोही है!<br>
मंदिर की पुजारिन ने घर में से सिर निकालकर  कहा—हां,  द्रोही है!<br>
यह देशद्रोही उसी पुजारिन का बेटा  पासोनियस  था। देश में रक्षा<br>
के जो उपाय  सोचे जाते, शत्रुओं का दमन करने के लिए जो निश्चय किय जाते,<br>
उनकी सूचना यह  ईरानियों को दे दिया करता था। सेनाओं की प्रत्येक गति की<br>
खबर ईरानियों को मिल जाती  थी और उन प्रयत्नों को विफल बनाने के लिए वे<br>
पहले से तैयार हो जाते थे। यही कारण  था कि यूनानियों को जान लड़ा देने पर<br>
भी विजय न होती थी। इसी कपट से कमाये हुये धन  से वह भोग-विलास करता था। उस<br>
समय जब कि देश में घोर संकट पड़ा हुआ था, उसने अपने  स्वदेश को अपनी<br>
वासनाओं के लिए बेच दिया। अपने विलास के सिवा और किसी बात की चिंता  न थी,<br>
कोई मरे या जिये, देश रहे या जाये, उसकी बला से। केवल अपने कुटिल स्वार्थ<br>
के  लिए देश की गरदन में गुलामी की बेड़ियां डलवाने पर तैयार था। पुजारिन<br>
अपने बेटे के  दुराचरण से अनभिज्ञ थी। वह अपनी अंधेरी कोठरी से बहुत कम<br>
निकलती, वहीं बैठी जप-तप  किया करती थी। परलोक-चिंतन में उसे इहलोक की खबर<br>
न  थी, मनेन्द्रियों ने बाहर की चेतना को शून्य-सा  कर दिया था। वह इस समय<br>
भी कोठरी के द्वार बंद किये, देवी से अपने देश के कल्याण के  लिए वन्दना कर<br>
रही थी कि सहसा उसके कानों में आवाज आयी—यही द्रोही है, यही  द्रोही है!<br>
उसने तुरंत द्वार खोलकर बाहर की ओर झांका,  पासोनियम के कमरे से<br>
प्रकाश की रेखाएं निकल रही थीं और उन्हीं रेखाओं पर संगीत की  लहरें नाच<br>
रही  थीं। उसके पैर-तले से  जमीन-सी निकल गयी, कलेजा धक्-से हो गया। ईश्वर!<br>
क्या मेरा बेटा देशद्रोही है?<br>
आप-ही-आप, किसी अंत:प्रेरणा से पराभूत होकर  वह चिल्ला उठी—हां,  यही देशद्रोही है!</p>
<p>4</p>
<p>यूनानी स्त्री-पुरूषों के झुंड-के-झुंड उमड़ पड़े और  पासोनियस के द्वार पर खड़े होकर चिल्लाने लगे-यही देशद्राही है!<br>
पासोनियस के कमरे की रोशनी ठंडी हो गयी, संगीत भी  बंद था;<br>
लेकिन द्वार पर प्रतिक्षण नगरवासियों का समूह बढ़ता जाता था और रह-रह कर<br>
सहस्त्रों  कंठो से ध्वनि निकलती थी—यही  देशद्रोही है!<br>
लोगों ने  मशालें जलायी और अपने लाठी-डंडे संभाल कर मकान में घुस<br>
पड़े। कोई कहता था—सिर उतार लो। कोई कहता  था—देवी  के चरणों पर बलिदान कर<br>
दो। कुछ लोग उसे कोठे से नीचे गिरा देने पर आग्रह कर रहे  थे।<br>
पासोनियस  समझ् गया कि अब मुसीबत की घडी सिर पर आ गयी। तुरंत<br>
जीने से उतरकर नीचे की ओर भागा।  और कहीं शरण की आशा न देखकर देवी के मंदिर<br>
में जा घुसा।<br>
अब क्या  किया जाये? देवी की शरण जाने वाले को अभय-दान मिल जाता<br>
था। परम्परा से  यही प्रथा थी? मंदिर में किसी की हत्या करना  महापाप था।<br>
लेकिन  देशद्रोही को इसने सस्ते कौन छोडता? भांति-भांति के प्रस्ताव होने लगे—<br>
‘सूअर का हाथ पकडकर बाहर  खींच लो।’<br>
‘ऐसे देशद्रोही का वध करने  के लिए देवी हमें क्षमा कर देंगी।’<br>
‘देवी, आप उसे क्यों  नहीं निगल जाती?’<br>
‘पत्थरों से मारों,  पत्थरो से; आप  निकलकर भागेगा।’<br>
‘निकलता क्यों नहीं रे  कायर!  वहां क्या मुंह में कालिख लगाकर बैठा हुआ है?’<br>
रात भर यही शोर मचा रहा  और पासोनियस न निकला। आखिर यह निश्चय<br>
हुआ कि मंदिर की छत खोदकर फेंक दी जाये और  पासोनियस दोपहर की धूप और रात<br>
की कडाके की सरदी में आप ही आप अकड जाये। बस फिर  क्या था। आन की आन में<br>
लोगों ने मंदिर की छत और कलस ढा दिये।<br>
अभगा  पासोनियस दिन-भर तेज धूप में खड़ा रहा। उसे जोर की प्यास<br>
लगी; लेकिन पानी कहां? भूख  लगी, पर खाना कहां? सारी जमीन तवे की भांति<br>
जलने लगी; लेकिन छांह कहां? इतना  कष्ट उसे जीवन भर में न हुआ था। मछली की<br>
भांति तडपता था ओर चिल्ला-चिल्ला कर लोगों  को पुकारता था;  मगर वहां कोई<br>
उसकी पुकार सुनने वाला न था। बार-बार कसमें खाता था कि अब फिर मुझसे  ऐसा<br>
अपराध न होगा;  लेकिन कोई उसके निकट न आता था। बार-बार चाहता था कि दीवार<br>
से टकरा कर प्राण दे दे; लेकिन यह आशा रोक देती  थी कि शायद लोगों को मुझ<br>
पर दया आ जाये। वह पागलों की तरह जोर-जोर से कहने लगा—मुझे मार डालो, मार<br>
डालो, एक क्षण में प्राण ले लो, इस भांति जला-जला कर न मारो। ओ हत्यारों,<br>
तुमको  जरा भी दया नहीं।<br>
दिन बीता  और रात—भयंकर  रात—आयी।  ऊपर तारागण चमक रहे थे मानो<br>
उसकी विपत्ति पर हंस रहे हों। ज्यों-ज्यों रात बीतती  थी देवी विकराल रूप<br>
धारण करती जाती थी। कभी वह उसकी ओर मुंह खोलकर लपकती, कभी उसे  जलती हुई<br>
आंखो से देखती। उधर क्षण-क्षण सरदी बढती जाती थी, पासोनियस के हाथ-पांव<br>
अकडने लगे, कलेजा कांपने लगा। घुटनों में सिर रखकर बैठ गया और अपनी किस्मत<br>
को रोने  लगा। कुरते की खींचकर कभी पैरों को छिपाता, कभी हाथों को, यहां तक<br>
कि इस खींचातानी  में कुरता भी फट गया। आधी रात जाते-जाते बर्फ गिरने लगी।<br>
दोपहर को उसने सोचा गरमी  ही सबसे कष्टदायक है। ठंड के सामने उसे गरमी की<br>
तकलीफ भूल गयी।<br>
आखिर  शरीर में गरमी लाने के लिए एक हिमकत सूझी। वह मंदिर में<br>
इधर-उधर दौडने लगा। लेकिन  विलासी जीव था, जरा देर में हांफ कर गिर पड़ा।</p>
<p>5</p>
<p>प्रात:काल<br>
लोगों ने किवाड खोले तो पासोनिसय को भूमि  पर पड़े देखा। मालूम होता था,<br>
उसका शरीर अकड गया है। बहुत चीखने-चिल्लाने पर उसने  आखें खोली; पर  जगह से<br>
हिल न सका। कितनी दयनीय दशा थी, किंतु किसी को उस पर दया न आयी। यूनान में<br>
देशद्रोह सबसे बडा अपराध था और द्रोही के लिए कहीं क्षमा न थी, कहीं दया न<br>
थी।<br>
एक—अभी मरा है?<br>
दूसरा—द्रोहियों को मौत नहीं  आती!<br>
तीसरा—पडा रहने दो, मर जायेगा!<br>
चौथा—मक्र किये हुए है?<br>
पांचवा—अपने किये की सजा पा  चुका है, अब छोड देना चाहिए!<br>
सहसा  पासोनियस उठ बैठा और उद्दण्ड भाव से बोला—कौन कहता है कि<br>
इसे छोड देना चाहिए! नहीं, मुझे मत छोडना,  वरना पछताओगे!  मैं स्वार्थी<br>
दूं;  विषय-भोगी हूं, मुझ पर भूलकर भी विश्वास न करना। आह! मेरे कारण तुम<br>
लोगों को क्या-क्या झेलना पडा, इसे  सोचकर मेरा जी चाहता है कि अपनी<br>
इंद्रियों को जलाकर भस्म कर दूं। मैं अगर सौ जन्म  लेकर इस पाप का<br>
प्रायश्चित करूं, तो भी मेरा उद्धार न होगा। तुम भूलकर भी मेरा  विश्वास न<br>
करो। मुझे स्वयं अपने ऊपर विश्वास नहीं। विलास के प्रेमी सत्य का पालन<br>
नहीं कर सकते। मैं अब भी आपकी कुछ सेवा कर सकता हूं, मुझे ऐसे-ऐसे गुप्त<br>
रहस्य  मालूम हैं, जिन्हें जानकर आप ईरानियों का संहार कर सकते है; लेकिन<br>
मुझे अपने ऊपर  विश्वास नहीं है और आपसे भी यह कहता हूं कि मुझ पर विश्वास न<br>
कीजिए। आज रात को  देवी की मैंने सच्चे दिल से वंदना की है और उन्होनें<br>
मुझे ऐसे यंत्र बताये हैं,  जिनसे हम शत्रुओं को परास्त कर सकते हैं,<br>
ईरानियों के बढते हुए दल को आज भी आन की  आन में उड़ा सकते है। लेकिन मुझे<br>
अपने ऊपर विश्वास नहीं है। मैं यहां से बाहर निकल  कर इन बातों को भूल<br>
जाऊंगा। बहुत संशय हैं, कि फिर ईरानियों की गुप्त सहायता करने  लगूं। इसलिए<br>
मुझ पर विश्वास न कीजिए।<br>
एक  यूनानी—देखो-देखो  क्या कहता है?<br>
दूसरा—सच्चा आदमी मालूम होता  है।<br>
तीसरा—अपने अपराधों को आप  स्वीकार कर रहा है।<br>
चौथा—इसे क्षमा कर देना  चाहिए और यह सब बातें पूछ लेनी चाहिए।<br>
पांचवा—देखो, यह नहीं कहता कि  मुझे छोड़  दो। हमको बार-बार याद दिलाता  जाता है कि मुझ पर विश्वास न करो!<br>
छठा—रात भर के कष्ट ने होश  ठंडे कर दिये, अब आंखे खुली है।<br>
पासोनियस—क्या तुम लोग मुझे  छोड़ने की बातचीत कर रहे हो? मैं<br>
फिर कहता हूं, मैं विश्वास के योग्य नहीं हूं।  मैं द्रोही हूं। मुझे<br>
ईरानियों के बहुत-से भेद मालूम हैं, एक बार उनकी सेना में  पहुंच जाऊं तो<br>
उनका मित्र बनकर सर्वनाश कर दूं, पर मुझे अपने ऊपर विश्वास नहीं है।<br>
एक यूनानी—धोखेबाज इतनी सच्ची बात  नहीं कह सकता!<br>
दूसरा—पहले स्वार्थांध हो गया  था; पर  अब आंखे खुली हैं!<br>
तीसरा—देखद्रोही से भी अपने  मतलब की बातें मालूम कर लेने में<br>
कोई हानि नहीं है। अगर  वह अपने वचन पूरे करे तो हमें इसे छोड़ देना<br>
चाहिए।<br>
चौथा—देवी की प्रेरणा से  इसकी कायापलट हुई है।<br>
पांचवां—पापियों में भी आत्मा  का प्रकाश रहता है और कष्ट पाकर<br>
जाग्रत हो जाता है। यह समझना कि जिसने एक बार पाप  किया, वह फिर कभी पुण्य<br>
कर ही नहीं सकता, मान-चरित्र के एक प्रधान तत्व का अपवाद  करना है।<br>
छठा—हम इसको यहां से  गाते-बजाते ले चलेंगे। जन-समूह को चकमा<br>
देना कितना आसान है। जनसत्तावाद का सबसे  निर्बल अंग यही है। जनता तो नेक<br>
और बद की तमीज नहीं रखती। उस पर धूर्तों,  रंगे-सियारों का जादू आसानी से<br>
चल जाता है। अभी एक दिन पहले जिस पासोनियस की गरदन  पर तलवार चलायी जा रही<br>
थी, उसी को जलूस के साथ मंदिर से निकालने की तैयारियां होने  लगीं, क्योंकि<br>
वह धूर्त था और जानता था कि जनता की कील क्योंकर घुमायी जा सकती है।<br>
एक स्त्री—गाने-बजाने वालों को  बुलाओ, पासोनियस शरीफ है।<br>
दूसरी—हां-हां, पहले चलकर  उससे क्षमा मांगो, हमने उसके साथ जरूरत से ज्यादा सख्ती की।<br>
पासोनियस—आप लोगों ने पूछा होता  तो मैं कल ही कल ही सारी बातें<br>
आपको बता देता, तब आपको मालूम होता कि मुझे मार  डालना उचित है या जीता<br>
रखना।<br>
कई स्त्री-पुरूष—हाय-हाय हमसे बडी भूल  हुई। हमारे सच्चे पासोनियस!<br>
सहसा एक वृद्धा स्त्री  किसी तरफ से दौडती हुई आयी और मंदिर के<br>
सबसे ऊंचे जीने पर खडी होकर बोली—तुम लोगों को क्या हो  गया है? यूनान के<br>
बेटे आज इतने ज्ञानशून्य हो गये हैं कि झूठे और सच्चे में विवेक  नहीं कर<br>
सकते? तुम पासोनियस पर विश्वास करते हो? जिस पासोनियस ने सैकड़ों<br>
स्त्रियों और बालकों को अनाथ कर दिया, सैकडों घरों में कोई दिया जलाने वाला<br>
न  छोड़ा, हमारे देवताओं का, हमारे पुरूषों का, घोर अपमान किया, उसकी<br>
दो-चार  चिकनी-चुपड़ी बातों पर तुम इतने फूल उठे। याद रखो, अब की पासोनियस<br>
बाहर निकला तो  फिर तुम्हारी कुशल नही। यूनान पर ईरान का राज्य होगा और<br>
यूननी ललनाएं ईरानियों की  कुदृष्टि का शिकार बनेंगी। देवी की आज्ञा है कि<br>
पासोनियस फिर बाहर न निकलने पाये।  अगर तुम्हें अपना देश प्यारा है, अपनी<br>
माताओं और बहनों की आबरू प्यारी है तो मंदिर  के द्वार को चिन दों। जिससे<br>
देशद्रोही को फिर बाहर न निकलने और तुम लोगों को  बहकाने का मौका न मिले।<br>
यह देखो, पहला पत्थर मैं अपने हाथों से रखती हूं।<br>
लोगों ने  विस्मित होकर देखा—यह  मंदिर की पुजारिन और पासोनियस की माता थी।<br>
दम के दम में पत्थरों  के ढेर लग गये और मंदिर का द्वार चुन दिया गया। पासोनियस भीतर दांत पीसता रह गया।<br>
वीर माता, तुम्हें धन्य  है!  ऐसी ही माता से देश का मुख उज्ज्वल<br>
होता है, जो देश-हित के सामने मातृ-स्नेह की  धूल-बराबर परवाह नहीं करतीं!<br>
उनके पुत्र देश के लिए होते हैं, देश पुत्र के लिए  नहीं होता।</p>


        </main>
    </body>
</html>
