<!doctype html>
<html lang="en">
    <head>
        <meta charset="utf-8">
        <meta http-equiv="X-UA-Compatible" content="IE=edge">
        <meta name="viewport" content="width=device-width, initial-scale=1.0">
        <title>मुबारक बीमारी</title>
        <meta name="description" content="The Tux minded Bookshelf">
        <link rel="canonical" href="/books/premchand/mubarak-bimari/"/>
        <link rel="stylesheet" href="/assets/style/normalize.css">
        <link rel="stylesheet" href="/assets/style/typebase.css">
        <link rel="stylesheet" href="/assets/style/style.css">
        <link rel="stylesheet" href="/assets/style/fonts.css">
        <link rel="stylesheet" href="/assets/style/prism-okadia.css">
        <link rel="stylesheet" href="/icons/line-awesome/css/line-awesome.css">
        <meta name="robots" content="index, follow"/>
        <meta property="og:title" content="मुबारक बीमारी"/>
        <meta property="og:description" content=""/>
        <meta property="og:type" content="article"/>
    </head>
    <body>
        <main  class="tmpl-home" >
            
<h1>मुबारक बीमारी</h1>
<hr>

<p>रात के नौ बज गये थे,<br>
एक युवती अंगीठी के सामने बैठी  हुई आग फूंकती थी और उसके गाल आग के<br>
कुन्दनी रंग में दहक रहे थ। उसकी बड़ी-बड़ी  आंखें दरवाजे की तरफ़ लगी हुई<br>
थीं। कभी चौंककर आंगन की तरफ़ ताकती, कभी कमरे की  तरफ़। फिर आनेवालों की<br>
इस देरी से त्योरियों पर बल पड़ जाते और आंखों में हलका-सा  गुस्सा नजर<br>
आता। कमल पानी में झकोले खाने लगता।<br>
इसी बीच  आनेवालों की आहट मिली। कहर बाहर पड़ा खर्राटे ले रहा<br>
था। बूढ़े लाला हरनामदास ने  आते ही उसे एक ठोकर लगाकर कहा-कम्बख्त, अभी<br>
शाम हुई है और अभी से लम्बी तान दी!<br>
नौजवान  लाला हरिदास घर मे दाखिल हुए—चेहरा बुझा हुआ, चिन्तित।<br>
देवकी ने आकर उनका हाथ पकड़  लिया और  गुस्से व प्यार की मिली ही हुई आवाज<br>
में बोली—आज इतनी देर क्यों हुई?<br>
दोनों नये  खिले हुए फूल थे—एक पर ओस की ताज़गी थी, दूसरा धूप से  मुरझाया हुआ।<br>
हरिदास—हां, आज देर हो गयी, तुम यहां क्यों बैठी रहीं?<br>
देवकी—क्या करती, आग बुझी जाती थी, खाना न ठन्डा हो जाता।<br>
हरिदास—तुम ज़रा-से-काम के लिए इतनी आग के सामने न बैठा करो। बाज आया  गरम खाने से।<br>
देवकी—अच्छा, कपड़े तो उतारो, आज इतनी देर क्यों की?<br>
हरिदास—क्या बताऊँ, पिताजी ने ऐसा नाक में दम कर दिया है कि कुछ<br>
कहते  नहीं बनता। इस रोज-रोज की झंझट से तो यही अच्छा कि मैं कहीं और नौकरी<br>
कर लूं।<br>
लाला  हरनामदास एक आटे की चक्की के मालिक थे। उनकी जवानी के<br>
दिनों में आस-पास दूसरी  चक्की न थी। उन्होंने खूब धन कमाया। मगर अब वह<br>
हालत न थी। चक्कियां कीड़े-मकोडों  की तरह पैदा हो गयी थीं, नयी मशीनों और<br>
ईजादों के साथ। उसके काम करनेवाले भी  जोशीले नौजवान थे, मुस्तैदी से काम<br>
करते थे। इसलिए हरनामदास का कारखाना रोज गिरता  जाता था। बूढ़े आदमियों को<br>
नयी चीजों से चिढ़ हो जाती है। वह लाला हरनामदास को भी  थी। वह अपनी पुरानी<br>
मशीन ही को चलाते थे, किसी किस्म की तरक्की या सुधार को पाप  समझते थे,<br>
मगर अपनी इस मन्दी पर कुढा  करते  थे। हरिदास ने उनकी मर्जी के खिलाफ़<br>
कालेजियेट शिक्षा प्राप्त की थी और उसका इरादा  था कि अपने पिता के कारखाने<br>
को नये उसूलों पर चलाकर आगे बढायें। लेकिन जब वह उनसे  किसी परिवर्तन या<br>
सुधार का जिक्र करता तो लाला साहब जामे से बाहर हो जाते और बड़े  गर्व से<br>
कहते—कालेज में पढ़ने से  तजुर्बा नहीं आता। तुम अभी बच्चे हो, इस काम  में<br>
मेरे बाल सफेद हो गये हैं, तुम मुझे सलाह मत दो। जिस तरह मैं कहता हूँ,<br>
काम  किये जाओ।<br>
कई बार ऐसे  मौके आ चुके थे कि बहुत ही छोटे मसलों में अपने पिता<br>
की मर्जी के खिलाफ काम करने  के जुर्म में हरिदास को सख्त फटकारें पड़ी<br>
थीं। इसी वजह से अब वह इस काम में कुछ  उदासीन हो गया थ और किसी दूसरे<br>
कारखाने में किस्मत आजमाना चाहता था जहां उसे  अपने  विचारों को अमली सूरत<br>
देने की ज्यादा  सहूलतें हासिल हों।<br>
देवकी ने  सहानुभूतिपूर्वक कहा—तुम इस फिक्र में क्यों जान खपाते<br>
हो, जैसे वह कहें, वैसे ही करो, भला दूसरी जगह नौकरी कर लोगे तो वह क्या<br>
कहेगे? और  चाहे वे गुस्से के मारे कुछ न बोलें, लेकिन दुनिया तो तुम्हीं<br>
को बुरा कहेगी।<br>
देवकी नयी  शिक्षा के आभूषण से वंचित थी। उसने स्वार्थ का पाठ न<br>
पढा था, मगर उसका पति अपने ‘अलमामेटर’ का एक प्रतिष्ठित सदस्य था।  उसे<br>
अपनी योग्यता पर पूरा भरोसा था। उस पर नाम कमाने का जोश। इसलिए वह बूढ़े<br>
पिता  के पुराने  ढर्रो को देखकर  धीरज खो बैठता था। अगर अपनी योग्यताओं के<br>
लाभप्रद  उपयोग की कोशिश के लिए  दुनिया उसे  बुरा  कहे, तो उसकी परवाह न<br>
थी। झुंझलाकर  बोला—कुछ मैं अमरित की घरिया पीकर तो नहीं  आया हूँ कि सारी<br>
उम्र उनके मरने का इंतजार करूँ। मूर्खों की अनुचित  टीका-टिप्पणियों के डर<br>
से क्या अपनी उम्र बरबार कर दूं? मैं अपने कुछ हमउम्रों को  जानता हूँ जो<br>
हरगिज मेरी-सी योग्यता नहीं रखते। लेकिन वह मोटर पर हवा खाने निकलते  हैं,<br>
बंगलों में रहते हैं और शान से जिन्दगी बसर करते हैं तो मैं क्यों हाथ पर<br>
हाथ  रखे जिन्दगी को अमर समझे बैठा रहूँ! सन्तोष और निस्पृहता का युग बीत<br>
गया। यह  संघर्ष का युग है। यह मैं जानता हूँ कि पिता का आदर करना मेरा<br>
धर्म है। मगर  सिद्धांतों के मामले में मैं उनसे क्या, किसी से भी नहीं दब<br>
सकता।<br>
इसी बीच  कहार ने आकर कहा—लाला जी थाली मांगते हैं।<br>
लाल  हरनामदास हिन्दू रस्म-रिवाज के बड़े पाबन्द थे। मगर बुढापे<br>
के कारण चौक के चक्कर  से मुक्ति पा चुके थे। पहले कुछ दिनों तक जाड़ों में<br>
रात को पूरियां न हजम होती  थीं इसलिए चपातियां ही अपनी बैठक में मंगा<br>
लिया करते थे। मजबूरी ने वह कराया था  जो  हुज्जत और दलील के काबू से बाहर<br>
था।<br>
हरिदास के  लिए भी देवकी ने खाना निकाला। पहले तो वह हजरत बहुत<br>
दुखी नजर आते थे, लेकिन बघार  की खुशबू ने खाने के लिए चाव पैदा कर दिया<br>
था। अक्सर हम अपनी आंख और नाक से हाजमे  का काम लिया करते हैं।</p>
<p>2</p>
<p>लाला<br>
हरनामदास रात को भले-चंगे सोये लेकिन अपने बेटे  की गुस्ताख़ियां और कुछ<br>
अपने कारबार की सुस्ती और मन्दी उनकी आत्मा के लिए भयानक  कष्ट का कारण हो<br>
गयीं और चाहे इसी उद्विग्नता का असर हो, चाहे बुढापे का, सुबह  होने से<br>
पहले उन पर लकवे का हमला हो गय। जबान बन्द हो गयी और चेहरा ऐंठ गया।<br>
हरिदास ड़ाक्टर के पास दौड़ा। ड़ाक्टर आये, मरीज़ को देखा और बोले—डरने की<br>
कोई बात नहीं। सेहत होगी मगर तीन महीने से कम न  लगेंगे। चिन्ताओं के कारण<br>
यह हमला हुआ है इसलिए कोशिश करनी चाहिये कि वह आराम से  सोयें, परेशान न<br>
हों और जबान खुल जाने पर भी जहां तक मुमकिन हो, बोलने से बचें।<br>
बेचारी  देवकी बैठी रो रही थी। हरिदास ने आकर उसको सान्त्वना दी,<br>
और फिर ड़ाक्टर के यहां  से दवा लाकर दी। थोड़ी देर में मरीज को होश आया,<br>
इधर-उधर कुछ खोजती हुई-सी निगाहों  से देखा कि जैसे कुछ कहना चाहते हैं और<br>
फिर इशारे से लिखन के लिए कागज मांगा।  हरिदास ने कागज और पेंसिल रख दी, तो<br>
बूढ़े लाला  साहब ने हाथों को खूब सम्हालकर लिख—इन्तजाम दीनानाथ के  हाथ<br>
मे रहे।<br>
ये शब्द  हरिदास के हृदय में तीर की तरह लगे। अफ़सोस! अब भी मुझ<br>
पर भरोसा नहीं! यानी कि  दीनानाथ मेरा मालिक होगा और मैं उसका गुलाम बनकर<br>
रहूँगा! यह नहीं होने का। काग़ज़  लिए देवकी के पास आये और बोले—लालाजी ने<br>
दीनानाथ को मैनेजर  बनाया है, उन्हें मुझ पर इतना एतबार भी नहीं हैं, लेकिन<br>
मैं इस मौके को हाथ से न  दूंगा। उनकी बीमारी का अफ़सोस तो जरूर है मगर<br>
शायद परमात्मा ने मुझे अपनी  योग्यता  दिखलाने का यह अवसर दिया है। और<br>
इससे मैं जरूर फायदा उठाऊँगा। कारखाने के कर्मचारियों ने इस दुर्घटना की<br>
खबर सुनी  तो बहुत घबराये। उनमें कई निकम्मे, बेमसरफ़ आदमी भरे हुए थे, जो<br>
सिर्फ खुशामद और  चिकनी-चुपड़ी बातों की रोटी खाते थे। मिस्त्री ने कई<br>
दूसरे कारखानों में मरम्मत का  काम उठा लिया था रोज किसी-न-किसी बहाने से<br>
खिसक जाता था। फायरमैन और मशीनमैन दिन  को झूठ-मूठ चक्की की सफाई में काटते<br>
थे और रात के काम करके ओवर टाइम की मजदूरी  लिया करते थे। दीनानाथ जरूर<br>
होशियार और तजुर्बेकार आदमी था, मगर उसे भी काम करने  के मुकाबिले में ‘जी<br>
हां’ रटते रहने में ज्यादा मजा आता था। लाला हरनामदास मजदूरी देन  में बहुत<br>
हीले-हवाले किया करते थे और अक्सर काट-कपट के भी आदी थे। इसी को वह<br>
कारबार का अच्छा उसूल समझाते थे।<br>
हरिदास ने  कारखाने में पहुँचते ही साफ शब्दों कह दिय कि तुम<br>
लोगों को मेरे वक्त में जी लगाकर  काम करना होगा। मैं इसी महीन में काम<br>
देखकर सब की तरक्की करूंगा। मगर अब टाल-मटोल  का गुजर नहीं, जिन्हें मंजूर न<br>
हो वह अपना बोरिया-बिस्तर सम्हालें और फिर दीनानाथ  को बुलाकर कहा-भाई<br>
साहब, मुझे खूब मालूम है कि आप होशियार और सूझ-बूझ रखनेवाले  आदमी हैं।<br>
आपने अब तक यह यहां का जो रंग  देखा, वही अख्तियार किया है। लेकिन अब मुझे<br>
आपके तजुर्बे और मेहनत की जरूरत है।  पुराने हिसाबों की जांच-पड़ताल किजिए।<br>
बाहर से काम मेरा जिम्मा है लेकिन यहां का  इन्तजाम आपके सुपुर्द है।  जो<br>
कुछ नफा  होगा, उसमें आपका भी हिस्सा होगा। मैं चाहता हूँ कि दादा की<br>
अनुपस्थिति में कुछ  अच्छा काम करके दिखाऊँ।<br>
इस  मुस्तैदी और चुस्ती का असर बहुत जल्द कारखाने में नजर आने<br>
लगा। हरिदास ने खूब  इश्तहार बंटवाये। उसका असर यह हुआ कि काम आने लगा।<br>
दीनानाथ की मुस्तैदी की बदौलत  ग्राहकों को नियत समय पर और किफायत से आटा<br>
मिलने लगा। पहला महीना भी खत्म न हुआ था  कि हरिदास ने नयी मशीन मंगवायी।<br>
थोड़े अनुभवी आदमी रख लिये, फिर क्या था, सारे शहर  में इस कारखाने  की धूम<br>
मच गयी। हरिदास  ग्राहकों से इतनी अच्छी तरह से पेश आता कि जो एक बार उससे<br>
मुआमला करता वह हमेशा के  लिए उसका खरीदार बन जाता। कर्मचारियों के साथ<br>
उसका सिद्धांत था—काम सख्त और मजदूरी ठीक। उसके ऊंचे व्यक्तित्व का भी<br>
स्पस्ट  प्रभाव दिखाई पड़ा। करीब-करीब सभी कारखानों का रंग फीका पड़ गया।<br>
उसने बहुत ही कम  नफे पर ठेले ले लिये। मशीन को दम मारने की मोहलत न थी,<br>
रात और दिन काम होता था।  तीसरा महीना खत्म होते-होते उस कारखाने की शकल ही<br>
बदल गयी। हाते में घुसते ही ठेले  और गाडियों की भीड़ नज़र आती थी।<br>
कारखाने में बड़ी चहल-पहल थी-हर आदमी अपने अपने  काम में लगा हुआ। इसके साथ<br>
की प्रबन्ध कौशल का यह वरदान था कि भद्दी हड़बड़ी और  जल्दबाजी का कहीं<br>
निशान न था।</p>
<p>3</p>
<p>लाला<br>
हरनामदास  धीरे-धीरे ठीक होने लगे। एक महीने के बाद वह रूककर कुछ बोलने<br>
लगे। ड़ाक्टर की सख्त  ताकीद थी कि उन्हे पूरी शान्ति की स्थिति में रखा<br>
जाय मगर जब उनकी जबान खुली  उन्हें एक दम को भी चैन न था। देवकी से कहा<br>
करते—सारा  कारबार मिट्टी में मिल जाता है। यह  लड़का  मालूम नहीं क्या कर<br>
रहा है, सारा काम अपने हाथ में ले रखा है। मैंने ताकीद कर दी  थी कि<br>
दीनानाथ को मैनेजर बनाना लेकिन उसने जरा भी परवाह न की। मेरी सारी उम्र की<br>
कमाई बरबाद हुई जाती है।<br>
देवकी उनको  सान्त्वना देती कि आप इन बातों की आशंका न करें।<br>
कारबार बहुत खूबी से चल रहा है और  खूब नफ़ा हो रहा है। पर वह भी इस मामले<br>
में तूल देते हुए ड़रती थी कि कहीं लक़वे  का फिर हमला न हो जाय। हूं-हां<br>
कहकर टालना चाहती थी। हरिदास ज्यों ही घर में आता,  लाला जी उस पर सवालों<br>
की बौछार कर देते और जब वह टालकर कोई दूसरा जिक्र छेड़ देता  तो  बिगड़<br>
जाते और कहते—जालिम, तू जीते जी मेरे गले पर छुरी फेर रहा है। मेरी पूंजी<br>
उड़ा रहा है। तुझे क्या मालूम कि मैंने एक-एक कौड़ी किस मशक्कत से जमा की<br>
है। तूने  दिल में ठान ली  है कि इस बुढ़ापे में मुझे  गली-गली ठोकर<br>
खिलाये, मुझे कौड़ी-कौड़ी का मुहतात बनाये।<br>
हरिदास  फटकार का कोई जवाब न देता क्योंकि बात से बात बढ़ती है।<br>
उसकी चुप्पी से लाला साहब  को यकीन हो जाता कि कारखाना तबाह हो गया।<br>
एक रोज  देवकी ने हरिदास से कहा—अभी कितने दिन और इन बातों  का लालाजी से छिपाओगे?<br>
हरिदास ने  जवाब दिया—मैं तो चाहता हूँ कि नयी मशीन का  रुपया<br>
अदा हो जाय तो उन्हें ले जाकर सब कुछ दिखा दूँ। तब तक ड़ाक्टर साहब की<br>
हिदायत के अनुसार तीन महीने पूरे भी हो जायेंगे।<br>
देवकी—लेकिन इस छिपाने से क्या फायदा, जब वे आठों पहर इसी की रट<br>
लगाये रहते हैं। इससे तो चिन्ता और बढ़ती ही है, कम नहीं होती। अससे तो<br>
यही अच्छा  है, कि उनसे सब कुछ कह दिय जाए।<br>
हरिदास—मेरे कहने का तो उन्हें यकीन आ चुका। हां, दीनानाथ कहें तो  शायद यकीन हो<br>
देवकी—अच्छा तो कल दीनानाथ को यहां भेज दो। लालाजी उसे देखते ही<br>
खुद  बुला लेंगे, तुम्हें इस रोज-रोज की डांट-फ़टकर से तो छुट्टी मिल<br>
जाएगी।<br>
हरिदास—अब मुझे इन फटकारों का जरा भी दुख नहीं होता। मेरी मेहनत<br>
और  योग्यता का नतीजा आंखों के सामने मौजूद है। जब मैंने कारखाना आने हाथ<br>
में लिया था,  आमदनी और खर्च का मीज़ान मुश्किल से बैठता था। आज पांच से का<br>
नफा है। तीसरा महीना  खत्म होनेवाला है और मैं मशीन की आधी कीमत   अदा कर<br>
चुका। शायद अगले महीने दो महीने में पूरी कीमत अदा हो जायेगी। उस  वक्त से<br>
कारखाने का खर्च तिगुने से ज्यादा है   लेकिन आमदनी पंचगुनी हो गयी है।<br>
हजरत देखेंगे तो आंखें खुल जाएंगी। कहां  हाते में उल्लू बोलते थे। एक मेज़<br>
पर बैठे आप ऊंघा करते थे, एक पर दीनानाथ कान  कुरेदा करता था। मिस्त्री और<br>
फायरमैन ताश खेलते थ। बस, दो-चार घण्टे चक्की चल जाती  थी। अब दम मारने की<br>
फुरसत नहीं है। सारी ज़िन्दगी में जो कुछ  न कर   सके वह मैंने तीन महीने<br>
मे करके दिखा दिया। इसी तजुर्बे और कार्रवाई पर  आपको इतना घमण्ड था। जितना<br>
काम वह एक महीने में करते थे उतना मैं रोज कर ड़ालता  हूँ।<br>
देवकी ने  भर्त्सनापूर्ण नेत्रों से देखकर कहा—अपने मुंह मियां<br>
मिट्ठू बनना  कोई तुमसे सीख ले! जिस तरह मां अपने बेटे को हमेशा दुबला ही<br>
समझती है, उसी तरह बाप  बेटे को हमेशा नादान समझा करता है। यह उनकी ममता<br>
है, बुरा मानने  की बात नहीं है।<br>
हरिदास ने  लज्जित होकर सर झुका लिया।<br>
दूसरे रोज  दीनानाथ उनको देखने के बहाने से लाला हरनामदास की<br>
सेवा में उपस्थित हुआ। लालाजी  उसे देखते ही तकिये के सहारे उठ बैठे और<br>
पागलों की तरह बेचैन होकर पूछा—क्यों, कारबार सब तबाह   हो गया कि अभी कुछ<br>
कसर बाकी है! तुम लोगों ने मुझे मुर्दा समझ लिया है। कभी  बात तक न पूछी।<br>
कम से कम मुझे ऐसी उम्मीद न थी। बहू ने मेरी तीमारदारी ने की होती  तो मर<br>
ही गया होती<br>
दीनानाथ—आपका कुशल-मंगल रोज बाबू साहब से पूछ लिया करता था।<br>
आपने  मेरे साथ जो नेकियां की हैं, उन्हें मैं भूल  नहीं सकता। मेरा एक-एक<br>
रोआं आपका एहसानमन्द है। मगर इस बीच काम ही कुछ एकस था कि  हाज़िर होने की<br>
मोहलत न मिली।<br>
हरनामदास—खैर, कारखाने का क्या हाल है? दीवाला होने में क्या कसर बाकी  है?<br>
दीनानाथ ने  ताज्जुब के साथ कहा—यह आपसे किसने कह दिया कि दीवाला<br>
होनेवाला है? इस अरसे में कारोबार में जो तरक्की हुई है, वह आप खुद अपनी<br>
आंखों से  देख लेंगे।<br>
हरनामदास  व्यंग्यपूर्वक बोले—शायद तुम्हारे बाबू साहब ने<br>
तुम्हारी  मनचाही तरक्की कर दी! अच्छा अब स्वामिभक्ति छोड़ो और साफ बतलाआ।<br>
मैंने ताकीद कर दी  थी कि कारखाने का इन्तज़ाम तुम्हारे  हाथ  में रहेगा।<br>
मगर शायद  हरिदास ने सब कुछ  अपने हाथ में रखा।<br>
दीनानाथ—जी हां, मगर मुझे इसका जरा भी दुख नहीं। वही रइस काम के<br>
लिए  ठीक भी थे। जो कुछ उन्होंने कर दिखाया, वह मुझसे हरगिज न हो सकता।<br>
हरनामदास—मुझे यह सुन-सुनकर हैरत होती है। बतलाओ, क्या तरक्की हुई?<br>
दीनानाथ—तफ़सील तो बहुत ज्यादा होगी, मगर थोड़े मे यह समझ लीजिए<br>
कि  पहले हम लोग जितना काम एक महीने में करते थे उतना अब रोज होता  है। नयी<br>
मशीन आयी थी, उसकी आधी, कीमत अदा हो  चुकी है। वह अक्सर रात को भी चलती<br>
है। ठाकुर कम्पनी का पांच हजार मन आटे का ठेका  लिया था, वह पूरा होनेवाला<br>
है। जगतराम बनवारीलाल से कमसरियट का ठेका लिया है। उन्होंने  हमको पांच सौ<br>
बोरे महावार का बयाना दिया है। इसी तरह और फुटकर काम कई गुना बढ़ गया  है।<br>
आमदनी के साथ खर्च भी बढ़े हैं। कई आदमी नए रखे गये हैं, मुलाज़िमों को<br>
मजदूरी  के साथ कमीशन भ्री मिलता है मगर खालिस नफा पहले के मुकाबले में<br>
चौगुने के करीब है।<br>
हरनामदास  ने बड़े ध्यान से यह बात सुनी। वह ग़ौर से दीनानाथ के<br>
चेहरे की तरफ देख रहे थे।  शायद उसके दिन में पैठकर सच्चाई की तह तक<br>
पहुँचना चाहते थे। सन्देहपूर्ण स्वर में  बोले—दीननाथ, तुम कभी मुझसे झूठ<br>
नहीं  बोलते थे लेकिन तो भी मुझे इन बातों पर यक़ीन नहीं आता और जब तक अपनी<br>
आंखों से देख  न लूंगा, यकीन न आयेगा।<br>
दीनानाथ  कुछ निराश होकर बिदा हुआ। उसे आशा  थी कि  लाला साहब<br>
तरक्की और कारगुजारी की बात सुनते ही फूले न समायेंगे और मेरी मेहनत की<br>
दाद देंगे। उस बेचारे को न मालूम था कि कुछ दिलों में सन्देह की जड़ इतनी<br>
मज़बूत  होती है कि सबूत और दलील के हमले उस पर कुछ असर नहीं कर सकते। यहां<br>
तक कि वह अपनी  आंख से देखने को भी धोखा या तिलिस्म समझता है।<br>
दीनानाथ के  चले जाने के बाद लाला हरनामदास कुछ देर तक गहरे<br>
विचार में डूबे रहे और फिर यकायक  कहार से बग्घी मंगवायी, लाठी के सहारे<br>
बग्घी में आ बैठे और उसे अपने चक्कीघर चलने  का हुक्म दिया।<br>
दोपहर का वक्त  था। कारखानों के मजदूर खाना खाने के लिए गोल के<br>
गोल भागे चले आते थे मगर  हरिदास के कारखाने में काम जारी था। बग्घी हाते<br>
में दाखिल हुई, दोनों तरफ फूलों की कतारें नजर आयीं, माली क्यारियों में<br>
पानी दे  रहा था। ठेले और गाड़ियों के मारे बग्घी को निकलने की जगह न मिलती<br>
थी। जिधर निगाह  जाती थी, सफाईं और हरियाली नजर आती थी।<br>
हरिदास  अपने मुहर्रिर को कुछ खतों का मसौदा लिखा रहा था कि<br>
बूढ़े लाला जी लाठी टेकते हुए  कारखाने  में दाखिल हुए। हरिदास फौरन उइ<br>
खड़ा हुआ और उन्हें हाथों से सहारा देते हुए बोला—‘आपने  कहला क्यों न भेजा<br>
कि मैं आना चाहता हूँ, पालकी मंगवा देता। आपको बहुत तकलीफ़ हुई।’ यह कहकर<br>
उसने एक आराम-कुर्सी बैठने   के लिए खिसका दी। कारखाने के कर्मचारी दौड़े<br>
और उनके चारों तरफ बहुत अदब के साथ खड़े हो गये। हरनामदास कुर्सी पर बैठ<br>
गये और  बोरों के छत चूमनेवाले ढ़ेर पर नजर दौड़ाकर बोले—मालूम  होता है<br>
दीनानाथ सच कहता था। मुझे यहां कई नयी सूरतें नज़र आती हैं। भला कितना काम<br>
रोज होता है? भला कितना काम रोज होता है?<br>
हरिदास—आजकल काम ज्यादा आ गया था इसलिए कोई पांच सौ मन रोजाना<br>
तैयार  हो जाता था लेकिन औसत ढाई सौ मन का रहेगा। मुझे नयी मशीन की कीमत<br>
अदा करनी थी  इसलिए अक्सर रात को भी काम होता है।<br>
हरनामदास—कुछ क़र्ज लेना पड़ा?<br>
हरिदास—एक कौड़ी नहीं। सिर्फ मशीन की आधी कीमत बाकी है।<br>
हरनामदास  के चेहरे पर इत्मीनाना का रंग नजर आया। संदेह ने वह<br>
विश्वास को जगह दी। प्यार-भरी  आंखों से लड़के  की तरफ देखा और करूण स्वर<br>
में बोले—बेटा, मैंने तुम्हार ऊपर बड़ा जुल्म  किया, मुझे माफ करों। मुझे<br>
आदमियों की पहचान पर बड़ा घमण्ड था, लेकिन मुझे बहुत  धोखा हुआ। मुझे अब से<br>
बहुत पहले इस काम से हाथ खींच लेना चाहिए था। मैंने तुम्हें  बहुत नुकसान<br>
पहुँचाया। यह बीमारी बड़ी मुबारक है जिसने तुम्हारी परख का मौका दिया  और<br>
तुम्हें लियाकत दिखाने का। काश, यह हमला पांच साल पहले ही हुआ होता। ईश्वर<br>
तुम्हें खुश रखे और हमेशा उन्नति दे, यही तुम्हारे बूढ़े बाप का आशीर्वाद<br>
है।<br>
—‘प्रेम  बत्तीसी’ से</p>


        </main>
    </body>
</html>
