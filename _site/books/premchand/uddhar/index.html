<!doctype html>
<html lang="en">
    <head>
        <meta charset="utf-8">
        <meta http-equiv="X-UA-Compatible" content="IE=edge">
        <meta name="viewport" content="width=device-width, initial-scale=1.0">
        <title>उद्धार</title>
        <meta name="description" content="The Tux minded Bookshelf">
        <link rel="canonical" href="/books/premchand/uddhar/"/>
        <link rel="stylesheet" href="/assets/style/normalize.css">
        <link rel="stylesheet" href="/assets/style/typebase.css">
        <link rel="stylesheet" href="/assets/style/style.css">
        <link rel="stylesheet" href="/assets/style/fonts.css">
        <link rel="stylesheet" href="/assets/style/prism-okadia.css">
        <link rel="stylesheet" href="/icons/line-awesome/css/line-awesome.css">
        <meta name="robots" content="index, follow"/>
        <meta property="og:title" content="उद्धार"/>
        <meta property="og:description" content=""/>
        <meta property="og:type" content="article"/>
    </head>
    <body>
        <main  class="tmpl-home" >
            
<h1>उद्धार</h1>
<hr>

<p>हिंदू समाज की<br>
वैवाहिक प्रथा इतनी दुषित, इतनी  चिंताजनक, इतनी भयंकर हो गयी है कि कुछ<br>
समझ में नहीं आता, उसका सुधार क्योंकर हो।  बिरलें ही ऐसे माता−पिता होंगे<br>
जिनके सात पुत्रों के बाद एक भी कन्या उत्पन्न हो  जाय तो वह सहर्ष उसका<br>
स्वागत करें। कन्या का जन्म होते ही उसके विवाह की चिंता सिर  पर सवार हो<br>
जाती है और आदमी उसी में डुबकियां खाने लगता है। अवस्था इतनी निराशमय  और<br>
भयानक हो गई है कि ऐसे माता−पिताओं की कमी नहीं है जो कन्या की मृत्यु पर<br>
ह्रदय  से प्रसन्न होते है, मानों सिर से बाधा टली। इसका कारण केवल यही है<br>
कि देहज की दर,  दिन दूनी रात चौगुनी, पावस−काल के जल−गुजरे कि एक या दो<br>
हजारों तक नौबत पहुंच गई  है। अभी बहुत दिन नहीं गुजरे कि एक या दो हजार<br>
रुपये दहेज केवल बड़े घरों की बात  थी, छोटी−छोटी शादियों पांच सौ से एक<br>
हजार तक तय हो जाती थीं; अब मामुली−मामुली विवाह  भी तीन−चार हजार के नीचे<br>
तय नहीं होते । खर्च का तो यह हाल है और शिक्षित समाज की  निर्धनता और<br>
दरिद्रता दिन बढ़ती जाती है। इसका अन्त क्या होगा ईश्वर ही जाने। बेटे  एक<br>
दर्जन भी हों तो माता−पिता का चिंता नहीं होती। वह अपने ऊपर उनके विवाह−भार<br>
का  अनिवार्य नहीं समझता, यह उसके लिए ‘कम्पलसरी’ विषय नहीं, ‘आप्शनल’<br>
विषय है। होगा तों कर देगें; नही कह देंगे−−बेटा, खाओं कमाओं,  कमाई हो तो<br>
विवाह कर लेना। बेटों की कुचरित्रता कलंक की बात नहीं समझी जाती; लेकिन<br>
कन्या का विवाह तो करना ही पड़ेगा, उससे भागकर कहां जायेगें ? अगर विवाह<br>
में  विलम्ब हुआ और कन्या के पांव कहीं ऊंचे नीचे पड़ गये तो फिर कुटुम्ब<br>
की नाक कट गयी;  वह पतित हो गया, टाट बाहर कर दिया गया। अगर वह इस दुर्घटना<br>
को सफलता के साथ गुप्त  रख सका तब तो कोई बात नहीं; उसकों कलंकित करने का<br>
किसी का साहस नहीं; लेकिन  अभाग्यवश यदि वह इसे छिपा न सका, भंडाफोड़ हो<br>
गया तो फिर माता−पिता के लिए,  भाई−बंधुओं के लिए संसार में मुंह दिखाने को<br>
नहीं रहता। कोई अपमान इससे दुस्सह,  कोई विपत्ति इससे भीषण नहीं। किसी भी<br>
व्याधि की इससे भयंकर कल्पना नहीं की जा  सकती। लुत्फ तो यह है कि जो लोग<br>
बेटियों के विवाह की कठिनाइयों को भोगा चुके होते  है वहीं अपने बेटों के<br>
विवाह के अवसर पर बिलकुल भुल जाते है कि हमें कितनी ठोकरें  खानी पड़ी थीं,<br>
जरा भी सहानुभूति नही प्रकट करतें, बल्कि कन्या के विवाह में जो  तावान<br>
उठाया था उसे चक्र−वृद्धि ब्याज के साथ बेटे के विवाह में वसूल करने पर<br>
कटिबद्ध हो जाते हैं। कितने ही माता−पिता इसी चिंता में ग्रहण कर लेता है,<br>
कोई  बूढ़े के गले कन्या का मढ़ कर अपना गला छुड़ाता है, पात्र−कुपात्र के<br>
विचार करने  का मौका कहां, ठेलमठेल है।<br>
मुंशी गुलजारीलाल ऐसे ही हतभागे  पिताओं में थे। यों उनकी स्थिति<br>
बूरी न थी। दो−ढ़ाई सौ रुपये महीने वकालत से पीट  लेते थे, पर खानदानी आदमी<br>
थे, उदार ह्रदय, बहुत किफायत करने पर भी माकूल बचत न हो  सकती थी।<br>
सम्बन्धियों का आदर−सत्कार न करें तो नहीं बनता, मित्रों की खातिरदारी न<br>
करें तो नही बनता। फिर ईश्वर के दिये हुए दो पुत्र थे, उनका पालन−पोषण,<br>
शिक्षण का  भार था, क्या करते ! पहली कन्या का विवाह टेढ़ी खीर हो रहा था।<br>
यह आवश्यक था कि  विवाह अच्छे घराने में हो, अन्यथा लोग हंसेगे और अच्छे<br>
घराने के लिए कम−से−कम पांच  हजार का तखमीना था। उधर पुत्री सयानी होती<br>
जाती थी। वह अनाज जो लड़के खाते थे, वह  भी खाती थी; लेकिन लड़कों को देखो<br>
तो जैसे सूखों का रोग लगा हो और लड़की शुक्ल  पक्ष का चांद हो रही थी। बहुत<br>
दौड़−धूप करने पर बचारे को एक लड़का मिला। बाप  आबकारी के विभाग में ४००<br>
रु० का नौकर था, लड़का सुशिक्षित। स्त्री से आकार बोले,  लड़का तो मिला और<br>
घरबार−एक भी काटने योग्य नहीं; पर कठिनाई यही है कि लड़का कहता  है, मैं<br>
अपना विवाह न करुंगा। बाप ने समझाया, मैने कितना समझाया, औरों ने समझाया,<br>
पर वह टस से मस नहीं होता। कहता है, मै कभी विवाह न करुंगा। समझ में नहीं<br>
आता,  विवाह से क्यों इतनी घृणा करता है। कोई कारण नहीं बतलाता, बस यही<br>
कहता है, मेरी  इच्छा। मां बाप का एकलौता लड़का है। उनकी परम इच्छा है कि<br>
इसका विवाह हो जाय, पर  करें क्या? यों उन्होने फलदान तो रख लिया है पर<br>
मुझसे कह दिया है कि लड़का स्वभाव  का हठीला है, अगर न मानेगा तो फलदान<br>
आपको लौटा दिया जायेगा।<br>
स्त्री  ने कहा−−तुमने लड़के को एकांत में बुलावकर पूछा नहीं?<br>
गुलजारीलाल−−बुलाया  था। बैठा रोता रहा, फिर उठकर चला गया। तुमसे<br>
क्या कहूं, उसके पैरों पर गिर पड़ा; लेकिन  बिना कुछ कहे उठाकर चला गया।<br>
स्त्री−−देखो, इस लड़की के पीछे  क्या−क्या झेलना पड़ता है?<br>
गुलजारीलाल−−कुछ  नहीं, आजकल के लौंडे सैलानी होते हैं। अंगरेजी<br>
पुस्तकों में पढ़ते है कि विलायत  में कितने ही लोग अविवाहित रहना ही पसंद<br>
करते है। बस यही सनक सवार हो जाती है कि  निर्द्वद्व रहने में ही जीवन की<br>
सुख और शांति है। जितनी मुसीबतें है वह सब विवाह  ही में है। मैं भी कालेज<br>
में था तब सोचा करता था कि अकेला रहूंगा और मजे से  सैर−सपाटा करुंगा।<br>
स्त्री−−है तो वास्तव में बात यही।  विवाह ही तो सारी मुसीबतों की जड़<br>
है। तुमने विवाह न किया होता तो क्यों ये  चिंताएं होतीं ? मैं भी क्वांरी<br>
रहती तो चैन करती।</p>
<p>2</p>
<p>इसके एक महीना बाद मुंशी गुलजारीलाल के पास वर ने यह  पत्र लिखा−−<br>
‘पूज्यवर,<br>
सादर प्रणाम।<br>
मैं आज बहुत असमंजस में पड़कर यह  पत्र लिखने का साहस कर रहा हूं। इस धृष्टता को क्षमा कीजिएगा।<br>
आपके जाने के बाद से मेरे पिताजी और माताजी दोनों मुझ  पर विवाह करने<br>
के लिए नाना प्रकार से दबाव डाल रहे है। माताजी रोती है, पिताजी  नाराज<br>
होते हैं। वह समझते है कि मैं अपनी जिद के कारण विवाह से भागता हूं।<br>
कदाचिता  उन्हे यह भी सन्देह हो रहा है कि मेरा चरित्र भ्रष्ट हो गया है।<br>
मैं वास्तविक कारण  बताते हुए डारता हूं कि इन लोगों को दु:ख होगा और<br>
आश्चर्य नहीं कि शोक में उनके  प्राणों पर ही बन जाय। इसलिए अब तक मैने जो<br>
बात गुप्त रखी थी, वह आज विवश होकर आपसे  प्रकट करता हूं और आपसे साग्रह<br>
निवेदन करता हूं कि आप इसे गोपनीय समझिएगा और किसी  दशा में भी उन लोगों के<br>
कानों में इसकी भनक न पड़ने दीजिएगा। जो होना है वह तो  होगा है, पहले ही<br>
से क्यों उन्हे शोक में डुबाऊं। मुझे ५−६ महीनों से यह अनुभव हो  रहा है कि<br>
मैं क्षय रोग से ग्रसित हूं। उसके सभी लक्षण प्रकट होते जाते है।<br>
डाक्टरों की भी यही राय है। यहां सबसे अनुभवी जो दो डाक्टर हैं, उन दोनों<br>
ही से  मैने अपनी आरोग्य−परीक्षा करायी और दोनो ही ने स्पष्ट कहा कि तुम्हे<br>
सिल है। अगर  माता−पिता से यह कह दूं तो वह रो−रो कर मर जायेगें। जब यह<br>
निश्चय है कि मैं संसार  में थोड़े ही दिनों का मेहमान हूं तो मेरे लिए<br>
विवाह की कल्पना करना भी पाप है।  संभव है कि मैं विशेष प्रयत्न करके साल<br>
दो साल जीवित रहूं, पर वह दशा और भी भयंकर  होगी, क्योकि अगर कोई संतान हुई<br>
तो वह भी मेरे संस्कार से अकाल मृत्यु पायेगी और  कदाचित् स्त्री को भी<br>
इसी रोग−राक्षस का भक्ष्य बनना पड़े। मेरे अविवाहित रहने से  जो बीतेगी,<br>
मुझ पर बीतेगी। विवाहित हो जाने से मेरे साथ और कई जीवों का नाश हो  जायगा।<br>
इसलिए आपसे मेरी प्रार्थना है कि मुझे इस बन्धन में डालने के लिए आग्रह न<br>
कीजिए, अन्यथा आपको पछताना पड़ेगा।<br>
सेवक<br>
‘हजारीलाल।’<br>
पत्र पढ़कर गुलजारीलाल ने स्त्री की  ओर देखा और बोले−−इस पत्र के विषय में तुम्हारा क्या विचार हैं।<br>
स्त्री−−मुझे तो ऐसा मालूम होता है  कि उसने बहाना रचा है।<br>
गुलजारीलाल−−बस−बस, ठीक यही मेरा भी  विचार है। उसने समझा है कि<br>
बीमारी का बहाना कर दूंगा तो आप ही हट जायेंगे। असल में  बीमारी कुछ नहीं।<br>
मैने तो देखा ही था, चेहरा चमक रहा था। बीमार का मुंह छिपा नहीं  रहता।<br>
स्त्री−−राम नाम ले के विवाह करो,  कोई किसी का भाग्य थोड़े ही पढ़े बैठा है।<br>
गुलजारीलाल−−यही तो मै सोच रहा हूं।<br>
स्त्री−−न हो किसी डाक्टर से लड़के  को दिखाओं । कहीं सचमुच यह बीमारी हो तो बेचारी अम्बा कहीं की न रहे।<br>
गुलजारीलाल−तुम भी पागल हो क्या? सब हीले−हवाले हैं।  इन छोकरों के<br>
दिल का हाल मैं खुब जानता हूं। सोचता होगा अभी सैर−सपाटे कर रहा हूं,<br>
विवाह हो जायगा तो यह गुलछर्रे कैसे उड़ेगे!</p>
<p>स्त्री−−तो शुभ मुहूर्त देखकर लग्न भिजवाने की तैयारी करो।</p>
<p>3</p>
<p>हजारीलाल बड़े<br>
धर्म−सन्देह में था।  उसके पैरों में जबरदस्ती विवाह की बेड़ी डाली जा रही<br>
थी और वह कुछ न कर सकता था।  उसने ससुर का अपना कच्चा चिट्ठा कह सुनाया;<br>
मगर किसी ने उसकी बालों पर विश्वास न  किया। मां−बाप से अपनी बीमारी का हाल<br>
कहने का उसे साहस न होता था। न जाने उनके दिल  पर क्या गुजरे, न जाने क्या<br>
कर बैठें? कभी सोचता किसी डाक्टर की शहदत लेकर ससूर के  पास भेज दूं, मगर<br>
फिर ध्यान आता, यदि उन लोगों को उस पर भी विश्वास न आया, तो?  आजकल डाक्टरी<br>
से सनद ले लेना कौन−सा मुश्किल काम है। सोचेंगे, किसी डाक्टर को कुछ  दे<br>
दिलाकर लिखा लिया होगा। शादी के लिए तो इतना आग्रह हो रहा था, उधर डाक्टरों<br>
ने  स्पष्ट कह दिया था कि अगर तुमने शादी की तो तुम्हारा जीवन−सुत्र और भी<br>
निर्बल हो  जाएगा। महीनों की जगह दिनों में वारा−न्यारा हो जाने की<br>
सम्भावाना है।<br>
लग्न आ चुकी थी। विवाह की तैयारियां  हो रही थीं, मेहमान आते−जाते थे<br>
और हजारीलाल घर से भागा−भागा फिरता था। कहां चला  जाऊं? विवाह की कल्पना<br>
ही से उसके प्राण सूख जाते थे। आह ! उस अबला की क्या गति  होगी ? जब उसे यह<br>
बात मालूम होगी तो वह मुझे अपने मन में क्या कहेगी? कौन इस पाप  का<br>
प्रायश्चित करेगा ? नहीं, उस अबला पर घोर अत्याचार न करुंगा, उसे वैधव्य की<br>
आग  में न जलाऊंगा। मेरी जिन्दगी ही क्या, आज न मरा कल मरुंगा, कल नहीं तो<br>
परसों, तो  क्यों न आज ही मर जाऊं। आज ही जीवन का और उसके साथ सारी<br>
चिंताओं को, सारी  विपत्तियों का अन्त कर दूं। पिता जी रोयेंगे, अम्मां<br>
प्राण त्याग देंगी; लेकिन एक  बालिका का जीवन तो सफल हो जाएगा, मेरे बाद<br>
कोई अभागा अनाथ तो न रोयेगा।<br>
क्यों न चलकर पिताजी से कह दूं? वह  एक−दो दिन दु:खी रहेंगे, अम्मां<br>
जी दो−एक रोज शोक से निराहार रह जायेगीं, कोई  चिंता नहीं। अगर माता−पिता<br>
के इतने कष्ट से एक युवती की प्राण−रक्षा हो जाए तो  क्या छोटी बात है?<br>
यह सोचकर वह धीरे से उठा और आकर पिता  के सामने खड़ा हो गया।<br>
रात के दस बज गये थे। बाबू दरबारीलाल  चारपाई पर लेटे हुए हुक्का पी<br>
रहे थे। आज उन्हे सारा दिन दौड़ते गुजरा था।  शामियाना तय किया; बाजे वालों<br>
को बयाना दिया; आतिशबाजी, फुलवारी आदि का प्रबन्ध  किया। घंटो ब्राहमणों<br>
के साथ सिर मारते रहे, इस वक्त जरा कमर सीधी कर रहें थे कि  सहसा हजारीलाल<br>
को सामने देखकर चौंक पड़ें। उसका उतरा हुआ चेहरा सजल आंखे और कुंठित  मुख<br>
देखा तो कुछ चिंतित होकर बोले−−क्यों लालू, तबीयत तो अच्छी है न? कुछ उदास<br>
मालूम होते हो।<br>
हजारीलाल−−मै आपसे कुछ कहना चाहता  हूं; पर भय होता है कि कहीं आप अप्रसन्न न हों।<br>
दरबारीलाल−−समझ गया, वही पुरानी बात  है न ? उसके सिवा कोई दूसरी बात हो शौक से कहो।<br>
हजारीलाल−−खेद है कि मैं उसी विषय  में कुछ कहना चाहता हूं।<br>
दरबारीलाल−−यही  कहना चाहता हो न मुझे इस बन्धन में न डालिए, मैं<br>
इसके अयोग्य हूं, मै यह भार सह  नहीं सकता, बेड़ी मेरी गर्दन को तोड़ देगी,<br>
आदि या और कोई नई बात ?<br>
हजारीलाल−−जी नहीं नई बात है। मैं  आपकी आज्ञा पालन करने के लिए सब<br>
प्रकार तैयार हूं; पर एक ऐसी बात है, जिसे मैने अब  तक छिपाया था, उसे भी<br>
प्रकट कर देना चाहता हूं। इसके बाद आप जो कुछ निश्चय करेंगे  उसे मैं<br>
शिरोधार्य करुंगा।<br>
हजारीलाल ने बड़े विनीत शब्दों में  अपना आशय कहा, डाक्टरों की राय<br>
भी बयान की और अन्त में बोलें−−ऐसी दशा में मुझे  पूरी आशा है कि आप मुझे<br>
विवाह करने के लिए बाध्य न करेंगें।<br>
दरबारीलाल ने पुत्र के मुख की और गौर से देखा, कहे  जर्दी का नाम न<br>
था, इस कथन पर विश्वास न आया; पर अपना अविश्वास छिपाने और अपना  हार्दिक<br>
शोक प्रकट करने के लिए वह कई मिनट तक गहरी चिंता में मग्न रहे। इसके बाद<br>
पीड़ित कंठ से बोले−−बेटा, इस इशा में तो विवाह करना और भी आवश्यक है।<br>
ईश्वर न  करें कि हम वह बुरा दिन देखने के लिए जीते रहे, पर विवाह हो जाने<br>
से तुम्हारी कोई  निशानी तो रह जाएगी। ईश्वर ने कोई संतान दे दी तो वही<br>
हमारे बुढ़ापे की लाठी होगी,  उसी का मुंह देखरेख कर दिल को समझायेंगे,<br>
जीवन का कुछ आधार तो रहेगा। फिर आगे क्या  होगा, यह कौन कह सकता है ?<br>
डाक्टर किसी की कर्म−रेखा तो नहीं पढ़ते, ईश्वर की लीला  अपरम्पार है,<br>
डाक्टर उसे नहीं समझ सकते । तुम निश्चिंत होकर बैठों, हम जो कुछ करते  है,<br>
करने दो। भगवान चाहेंगे तो सब कल्याण ही होगा।<br>
हजारीलाल ने इसका कोई उत्तर नहीं  दिया। आंखे डबडबा आयीं, कंठावरोध<br>
के कारण मुंह तक न खोल सका। चुपके से आकर अपने  कमरे मे लेट रहा।<br>
तीन दिन और गुजर गये, पर हजारीलाल  कुछ निश्चय न कर सका। विवाह की<br>
तैयारियों में रखे जा चुके थे। मंत्रेयी की पूजा हो  चूकी थी और द्वार पर<br>
बाजों का शोर मचा हुआ था। मुहल्ले के लड़के जमा होकर बाजा  सुनते थे और<br>
उल्लास से इधर−उधर दौड़ते थे।<br>
संध्या हो गयी थी। बरात आज रात की  गाड़ी से जाने वाली थी। बरातियों<br>
ने अपने वस्त्राभूष्ण पहनने शुरु किये। कोई नाई  से बाल बनवाता था और चाहता<br>
था कि खत ऐसा साफ हो जाय मानों वहां बाल कभी थे ही  नहीं, बुढ़े अपने पके<br>
बाल को उखड़वा कर जवान बनने की चेष्टा कर रहे थे। तेल,  साबुन, उबटन की लूट<br>
मची हुई थी और हजारीलाल बगीचे मे एक वृक्ष के नीचे उदास बैठा  हुआ सोच रहा<br>
था, क्या करुं?<br>
अन्तिम निश्चय की घड़ी सिर पर खड़ी  थी। अब एक क्षण भी विल्म्ब करने<br>
का मौका न था। अपनी वेदना किससे कहें, कोई सुनने  वाला न था।<br>
उसने  सोचा हमारे माता−पिता कितने अदुरदर्शी है, अपनी उमंग में इन्हे<br>
इतना भी नही सूझता  कि वधु पर क्या गुजरेगी। वधू के माता−पिता कितने<br>
अदूरर्शी है, अपनी उमंग मे भी  इतने अन्धे हो रहे है कि देखकर भी नहीं<br>
देखते, जान कर नहीं जानते।<br>
क्या यह विवाह है? कदापि नहीं। यह तो  लड़की का कुएं में डालना है,<br>
भाड़ मे झोंकना है, कुंद छुरे से रेतना है। कोई यातना  इतनी दुस्सह, कर<br>
अपनी पुत्री का वैधव्य् के अग्नि−कुंड में डाल देते है। यह  माता−पिता है?<br>
कदापि नहीं। यह लड़की के शत्रु है, कसाई है, बधिक हैं, हत्यारे है।  क्या<br>
इनके लिए कोई दण्ड नहीं ? जो जान−बूझ कर अपनी प्रिय संतान के खुन से अपने<br>
हाथ  रंगते है, उसके लिए कोई दण्ड नहीं? समाज भी उन्हे दण्ड नहीं देता, कोई<br>
कुछ नहीं  कहता। हाय !<br>
यह सोचकर हजारीलाल उठा और एक ओर  चुपचाप चल दिया। उसके मुख पर तेज<br>
छाया हुआ था। उसने आत्म−बलिदान से इस कष्ट का  निवारण करने का दृढ़ संकल्प<br>
कर लिया था। उसे मृत्यु का लेश−मात्र भी भय न था। वह  उस दशा का पहुंच गया<br>
था जब सारी आशाएं मृत्यु पर ही अवलम्बित हो जाती है।<br>
उस दिन से फिर किसी ने हजारीलाल की  सूरत नहीं देखी। मालूम नहीं जमीन<br>
खा गई या आसमान। नादियों मे जाल डाले गए, कुओं  में बांस पड़ गए, पुलिस<br>
में हुलिया गया, समाचार−पत्रों मे विज्ञप्ति निकाली गई, पर  कहीं पता न चला<br>
।<br>
कई हफ्तो के बाद, छावनी रेलवे से एक  मील पश्चिम की ओर सड़क पर कुछ<br>
हड्डियां मिलीं। लोगो को अनुमान हुआ कि हजारीलाल ने  गाड़ी के नीचे दबकर<br>
जान दी, पर निश्चित रुप से कुछ न मालुम हुआ।<br>
भादों  का महीना था और तीज का दिन था। घरों में सफाई हो रही थी।<br>
सौभाग्यवती रमणियां सोलहो  श्रृंगार किए गंगा−स्नान करने जा रही थीं। अम्बा<br>
स्नान करके लौट आयी थी और तुलसी  के कच्चे चबूतरे के सामने खड़ी वंदना कर<br>
रही थी। पतिगृह में उसे यह पहली ही तीज  थी, बड़ी उमंगो से व्रत रखा था।<br>
सहसा उसके पति ने अन्दर आ कर उसे सहास नेत्रों से  देखा और बोला−−मुंशी<br>
दरबारी लाल तुम्हारे कौन होते है, यह उनके यहां से तुम्हारे  लिए तीज पठौनी<br>
आयी है। अभी डाकिया दे गया है।<br>
यह  कहकर उसने एक पार्सल चारपाई पर रख दिया। दरबारीलाल का नाम सुनते<br>
ही अम्बा की आंखे  सजल हो गयीं। वह लपकी हुयी आयी और पार्सल स्मृतियां<br>
जीवित हो गयीं, ह्रदय में  हजारीलाल के प्रति श्रद्धा का एक उद्−गार−सा उठ<br>
पड़ा। आह! यह उसी देवात्मा के  आत्मबलिदान का पुनीत फल है कि मुझे यह दिन<br>
देखना नसीब हुआ। ईश्वर उन्हे सद्−गति  दें। वह आदमी नहीं, देवता थे, जिसने<br>
अपने कल्याण के निमित्त अपने प्राण तक  समर्पण  कर दिए।<br>
पति ने पूछा−−दरबारी लाल तुम्हारी  चचा हैं।<br>
अम्बा−−हां।<br>
पति−−इस पत्र में हजारीलाल का नाम  लिखा है, यह कौन है?<br>
अम्बा−−यह मुंशी दरबारी लाल के बेटे  हैं।<br>
पति−−तुम्हारे चचरे भाई ?<br>
अम्बा−−नहीं, मेरे परम दयालु  उद्धारक, जीवनदाता, मुझे अथाह जल में डुबने से बचाने वाले, मुझे सौभाग्य का वरदान  देने वाले।<br>
पति  ने इस भाव कहा मानो कोई भूली हुई बात याद आ गई हो−−आह! मैं समझ गया। वास्तव में वह  मनुष्य नहीं देवता थे।</p>


        </main>
    </body>
</html>
