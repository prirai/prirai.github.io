---  
layout: layouts/story.njk  
title: वफ़ा का खंजर  
tags:  
- premchand  
- hindi  
- story  
---  
    

जयगढ़ और विजयगढ़ दो  
बहुत ही हरे-भ्ररे, सुसंस्कृत,  दूर-दूर तक फैले हुए, मजबूत राज्य थे।  
दोनों ही में विद्या और कलाद खूब उन्न्त थी।  दोनों का धर्म एक, रस्म-रिवाज  
एक, दर्शन एक, तरक्की का उसूल एक, जीवन मानदण्ड एक,  और जबान में भी नाम  
मात्र का  ही अन्तर था।  जयगढ़ के कवियों की कविताओं पर विजयगढ़ वाले सर  
धुनते और विजयगढ़ी दार्शनिकों के  विचार जयगढ़ के लिए धर्म की तरह थे।  
जयगढ़ी सुन्दरियों से विजयगढ़ के घर-बार रोशन  होते थे और विजयगढ़ की  
देवियां जयगढ़ में पुजती थीं। तब भी दोनों राज्यों में ठनी  ही नहीं रहती  
थी बल्कि आपसी फूट और ईर्ष्या-द्वेष का बाजार बुरी तरह गर्म रहता और  दोनों  
ही हमेशा एक-दूसरे के खिलाफ़ खंजर उठाए थे। जयगढ़ में अगर कोई देश को  
सुधार  किया जाता तो विजयगढ़ में शोर मच जाता कि हमारी जिंदगी खतरे में है।  
इसी तरह तो  विजयगढ़ में कोई व्यापारिक उन्नति दिखायी देती तो जयगढ़ में  
शोर मच जाता था। जयगढ़  अगर रेलवे की कोई नई शाख निकालता तो विजयगढ़ उसे  
अपने लिए काला सांप समझता और  विजयगढ़ में कोई नया जहाज तैयार होता तो  
जयगढ़ को वह खून पीने वाला घडियाल नजर आता  था। अगर यह बदुगमानियॉँ अनपढ़  
या साधारण लोगों में पैदा होतीं तो एक बात थी, मजे  की बात यह थी कि यह  
राग-द्वेष, विद्या और जागृति, वैभव और प्रताप की धरती में पैदा  होता था।  
अशिक्षा और जड़ता की जमीन उनके लिए ठीक न थी। खास सोच-विचार और  
नियम-व्यवस्था के उपजाऊ क्षेत्र में तो इस बीज का बढ़ना कल्पना की शक्ति को  
भी मात  कर देता था। नन्हा-सा बीज पलक मारते-भर में ऊंचा-पूरा दख्त हो  
जाता था। कूचे और  बाजारों में रोने-पीटने की सदाएं गूंजने लगतीं, देश की  
समस्याओं में एक भूचाल-सा  आता, अख़बारों के दिल जलाने वाले शब्द राज्य में  
हलचल मचा देते, कहीं से आवाज आ  जाती—जयगढ़, प्यारे जयगढ़, पवित्र के लिए  
यह कठिन परीक्षा का अवसर है। दुश्मन ने जो शिक्षा की व्यवस्था तैयार की  
है, वह  हमारे लिए मृत्यु का संदेश है। अब जरूरत और बहुत सख्त जरूरत है कि  
हम  हिम्मत बांधें और साबित कर दें कि जयगढ़, अमर  जयगढ़ इन हमलों से अपनी  
प्राण-रक्षा कर सकता है। नहीं, उनका मुंह-तोड़ जवाब दे  सकता है। अगर हम इस  
वक्त न जागें तो जयगढ़, प्यारा जयगढ़, हस्ती के परदे से हमेशा  के लिए मिट  
जाएगा और इतिहास भी उसे भुला देगा।  
दूसरी तरफ़  से आवाज आती—विजयगढ़ के बेखबर सोने वालो, हमारे  मेहरबान  
पड़ोसियों ने अपने अखबारों की जबान बन्द करने के लिए जो नये क़ायदे लागू  
किये हैं, उन पर नाराज़गी का इजहार करना हमारा फ़र्ज है। उनकी मंशा इसके  
सिवा और  कुछ नहीं है कि वहां के मुआमलों से हमको बेखबर रक्खा जाए और इस  
अंधेरे के परदे में  हमारे ऊपर धावे किये जाएं, हमारे गलों पर फेरने के लिए  
नये-नये हथियार तैयार किए  जाएं, और आख़िरकार हमारा नाम-निशान मिटा दिया  
जाए। लेकिन हम अपने दोस्तों को जता  देना अपना  फ़र्ज समझते हैं कि अगर  
उन्हें  शरारत के हथियारों की ईजाद के कमाल हैं तो हमें भी उनकी काट करने  
में कमाल है। अगर  शैतान उनका मददगार है तो हमको भी ईश्वर की सहायता  
प्राप्त है और अगर अब तक हमारे  दोस्तों को मालूम नहीं है तो अब होना चाहिए  
कि ईश्वर की सहायता हमेशा शैतान को दबा  देती है।  

2  


जयगढ़ बाकमाल कलावन्तों का अखाड़ा था। शीरीं बाई इस  अखाड़े की सब्ज  
परी थी, उसकी कला की दूर-दूर तक ख्याति थी। वह संगीत की राती थी  जिसकी  
ड्योढ़ी पर बड़े-बड़े नामवर आकर सिर झुकाते थे। चारों तरफ़ विजय का डंका  
बजाकर उसने विजयगढ़ की ओर प्रस्थान किया, जिससे अब तक उसे अपनी प्रशंसा का  
कर न  मिला था। उसके आते ही  विजयगढ़ में एक  इंक़लाब-सा हो गया। राग-द्वेष  
और अनुचित गर्व हवा से उड़ने वाली सूखी पत्तियों की  तरह तितर-बितर हो गए।  
सौंदर्य और राग के बाजार में धूल उड़ने लगी, थिएटरों और  नृत्यशालाओं में  
वीरानी छा गयी। ऐसा मालूम होता था कि जैसे सारी सृष्टि पर जादू छा  गया है।  
शाम होते ही विजयगढ़ के धनी-धोरी, जवान-बूढ़े शीरीं बाई की मजालिस की तरफ़  
दौड़ते थे। सारा देश शीरीं की भक्ति के नशे में डूब गया।  
विजयगढ़ के  सचेत क्षेत्रों में देशवासियों के इस पागलपन से एक  
बेचैनी की हालत पैदा हुई, सिर्फ  यही नहीं कि उनके देश की दौलत बर्बाद हो  
रही थी बल्कि उनका राष्ट्रीय अभिमान और  तेज भी धूल में मिल जाता था। जयगढ़  
की एक मामूली नाचनेवाली, चाहे वह कितनी ही मीठी  अदाओं वाली क्यों न हो,  
विजयगढ़ के मनोरंजन का केंद्र बन जाय, यह बहुत बड़ा अन्याय  था। आपस में  
मशविरे हुए और देश के पुरोहितों की तरफ़ से देश के मन्त्रियों की सेवा  में  
इस खास उद्देश्य से एक शिष्टमण्डल उपस्थित हुआ। विजयगढ़ के आमोद-प्रमोद के  
कर्त्ताओं की ओर से भी आवेदनमत्र पेश होने लगे। अखबारों ने राष्ट्रीय  
अपमान और  दुर्भाग्य के तराने छेड़े। साधारण लोगों के हल्क़ों में सवालों  
की बौछार होने लगी,  यहां तक कि वजीर मजबूर हो गए, शीरीं बाई के नाम शाही  
फ़रमान पहुँचा—चूंकि तुम्हारे रहने से देश में उपद्रव होने की आशंका है  
इसलिए तुम फौरन विजयगढ़ से चली जाओ। मगर यह हुक्म अंतर्राष्ट्रीय संबंधों,  
आपसी  इक़रारनामे और सभ्यता के नियमों के सरासर ख़िलाफ़ था। जयगढ़ के  
राजदूत ने, जो  विजयगढ़ में नियुक्त था, इस आदेश पर आपत्ति की और शीरीं बाई  
ने आखिरकार उसको मानने  से इनकार किया क्योंकि इससे उसकी आजादी और  
खुद्दारी और उसके देश के अधिकारों और  अभिमान पर चोट लगती थी।  


3  


जयगढ़ के कूचे और बाजार खामोश थे। सैर की जगहें खाली।  तफ़रीह और  
तमाशे बन्द। शाही महल के लम्बे-चौड़े सहने और जनता के हरे-भरे मैदानों  में  
आदमियों की भीड़ थी, मगर उनकी जबानें बन्द थीं और आंखें लाल। चेहरे का भाव  
कठोर और क्षुब्ध, त्योरियां हुई, माथे  पर  शिकन, उमड़ी हुई काली घटा थी,  
ड़रावनी, ख़समोश, और बाढ़ को अपने दामन में छिपाए  हुए।  
मगर आम लोगों  में एक बड़ा हंगामा मचा हुआ था, कोई सुलह का हामी था,  
कोई लड़ाई की मांग करता था,  कोई समझौते की सलाह देता था, कोई कहता था कि  
छानबीने करने के लिए कमीशन बैठाओ।  मामला नाजुक थ, मौका तंग, तो भी आपसी  
बहस-मुबाहसों, बदगुमानियों, और एक-दूसरे पर हमलों  का बाजार गर्म था। आधी  
रात गुज़र गयी मगर कोई फैसला न हो सका। पूंजी की संगठित  शक्ति, उसकी पहुँच  
और रोबदाब फ़ैसले की ज़बान बन्द किये हुए था।  
तीन पहर  रात जा चुकी थी, हवा नींद से मतवाली होकर अंगड़ाइयां ले रही  
थी और दरख्तों की आंख  झपकती थीं। आकाश के दीपक भी झलमलाने लगे थे, दरबारी  
कभी दीवारों की तरफ़ ताकते थे,  कभी छत की तरफ़। लेकिन कोई उपाय न सूझता  
था।  
अचानक बाहर  से आवाज आयी—युद्ध! युद्ध! सारा शहर इस बुलंद नारे से  
गंज उठा। दीवारों ने अपनी ख़ामोश  जबान से जवाब दिया—युद्ध! यद्ध!  
यह अदृष्ट  से आने वाली एक पुकार थी जिसने उस ठहराव में हरक़त पैदा  
कर दी थी। अब ठहरी हुई  चीजों में ख़लबली-सी मच गयी। दरबारी गोया गलफ़त की  
नींद से चौंक पड़े। जैसे कोई  भूली हुई बात याद आते ही उछल पड़े। युद्ध  
मंत्री सैयद असकरी ने फ़रमाया—क्या अब भी लोगों को लड़ाई का ऐलाल करने में  
हिचकिचाहट है? आम  लोगों की जबान खुदा का हुक्म और उसकी पुकार अभी आपके  
कानों में आयी, उसको पूरा  करना हमारा फ़र्ज है। हमने आज इस लम्बी बैठक में  
यह साबित किया है कि हम ज़बान के  धनी हैं, पर जबान तलवार है, ढाल नहीं।  
हमें इस वक्त ढाल की जरूरत है, आइये हम अपने  सीनों को ढाल बना लें और  
साबित कर दें कि हममें अभी वह जौहर बाकी है जिसने हमारे  बुजुर्गों का नाम  
रोशन किया। कौमी ग़ैरत जिन्दगी की रूह है। वह नफे और नुकसान से  ऊपर है। वह  
हुण्डी और रोकड़, वसूल और बाकी, तेजी और मन्दी की पाबन्दियों से आजाद  है।  
सारी खानों  की छिपी हुई दौलत, सारी  दुनिया की मण्डियां, सारी दुनिया के  
उद्योग-धंधे उसके पासंग हैं। उसे बचाइये वर्ना  आपका यह सारा निजाम  
तितर-बितर हो जाएगा, शीरजा बिखर जाएगा, आप मिट जाएंगे। पैसे  वालों से  
हमारा सवाल है—क्या अब भी आपको जंग के  मामले में हिचकिचाहट है?  
बाहर से  सैकडों की आवाजें आयीं—जंग! जंग!  
एक सेठ  साहब ने फ़रमाया—आप जंग के लिए तैयार हैं?  
असकरी—हमेशा से ज्यादा।  
ख्वाजा  साहब—आपको फ़तेह का यक़ीन है?  
असकरी—पूरा यक़ीन है।  
दूर-पास ‘जंग’जंग’ की गरजती हुई आवाजों का तांता बंध गया कि जैसे  
हिमालय के  किसी अथाह खड्ड से हथौड़ों की झनकार आ रही हो। शहर कांप उठा,  
जमीन थर्राने लगी,  हथियार बंटने लगे। दरबारियों ने एक मत लड़ाई का फ़ैसला  
किया। ग़ैरत  जो कुछ ने कर सकती थीं, वह अवाम के बारे ने कर  दिखाया।  

4  



आज से तीस साल पहले एक जबर्दस्त इन्कलाब ने जयगढ़ को  हिला ड़ाला था।  
वर्षों तक आपसी लड़ाइयों का दौर रहा, हजारों ख़ानदान मिट गये।  सैकड़ों  
कस्बे बीरान हो गये। बाप, बेटे के खून का प्यासा था। भाई, भाई की जान का  
ग्राहक। जब आख़िरकार आज़ादी की फ़तेह हुई तो उसने ताज के फ़िदाइयों को  
चुन-चुन कर  मारा । मुल्क के क़ैदखाने देश-भक्तों से भर उठे। उन्हीं  
जॉँबाजों में एक मिर्जा मंसूर  भी था। उसे कन्नौज के किले में क़ैद किया  
गया जिसके तीन तरफ़ ऊंची दीवारें थीं। और  एक तरफ़ गंगा नदी। मंसूर को सारे  
दिन हथौड़े चलान पड़ते। सिर्फ शाम को आध घंटे के  लिए नमाज की छुट्टी  
मिलती थी। उस वक्त मंसूर गंगा के किनारे आ बैठता और देशभाइयों  की हालत पर  
रोता। वह सारी राष्ट्रीय और सामाजिक व्यवस्था जो उसके विचार में  
राष्ट्रीयता का आवश्यक अंग थी, इस हंगामे की बाढ़ में नष्ट हो रही थी। वह  
एक ठण्डी  आह भ्ररकर कहता—जयगढ़, अब तेरा खुदा ही रखवाला है,  तूने खाक को  
अक्सीर बनाया और अक्सीर को खाक। तूने ख़ानदान  की इज्जत को, अदब और इख़लाग  
का, इल्मो—कमाल को मिटा दिया।, बर्बाद कर दिया। अब तेरी बाग़डोर तेर हाथ  
में नहीं है, चरवाहे तेरे रखवाले और बनिये तेरे दरबारी हैं। मगर देख लेना  
यह हवा  है, और चरवाहे और साहूकार एक दिन तुझे खून के आंसू रूलायेंगे। धन  
और वैभव अपना ढंग  न छोड़ेगा, हुकूमत अपना रंग न बदलेगी, लोग चाहे ल जाएं,  
लेकिन निज़ाम वही रहेगा।  यह तेरे नए शुभ चिन्तक जो इस वक्त विनय और सत्य  
और न्याय की मूर्तियॉँ बने हूए  हैं, एक दिन वैभव के नशे में मतवाले होंगे,  
उनकी शक्तियां ताज की शक्तियों से कहीं  ज्यादा सख्त होंगी और उनके जुल्म  
कहीं इससे ज्यादा तेज़।  
इन्हीं  ख़यालों में डूबे हुए मंसूर को अपने वतन की याद आ जाती। घर  
का नक्शा आंखों के  सामने खिंच जाता, मासूम बच्चे असकरी की प्यारी-प्यारी  
सूरत आंखों में फिर जाती,  जिसे तक़दीर ने मां के लाड़-प्यार से वंचित कर  
दिया था। तब मंसूर एक ठण्डी आह खींचकर  खड़ा होता और अपने बेटे से मिलने की  
पागल इच्छा में उसका जी चाहता कि गंगा में  कूदकर पार निकल जाऊँ।  
धीरे-धीरे  इस इच्छा ने इरादे की सूरत अख्तियार की। गंगा उमड़ी हुई  
थी, ओर-छोर का कहीं पता नथ  । तेज और गरजती हुई लहरें दौड़ते हुए पहाड़ों  
के समान थीं। पाट देखकर सनर में  चक्कर-सा आ जाता था। मंसूर ने सोचा, नहीं  
उतरने दूं। लेकिन नदी उतरने के बदले  भयानक रोग की तरह बढ़ती जाती थी, यहां  
तक कि मंसूर को फिर धीरज न रहा, एक दिन वह  रात को उठा और उस पुरशोर लहरों  
से भरे हुए अंधेरे में कुछ पड़ा।  
मंसूर सारी  रात लहरों के साथ लड़ता-भिड़ता रहा, जैसे कोई नन्ही-सी  
चिड़िया तूफ़ान में थपेड़े  खा रही हो, कभी उनकी गोद में छिपा हुआ, कभी एक  
रेले में दस क़दम  आगे, कभी एक धक्के में दस क़दम पीछे। ज़िन्दगी  की  
लिखावट की ज़िन्दा मिसाल। जब वह नदी के पार हुआ तो एक बेजान लाश था, सिर्फ  
सांस  बाक़ी थी और सांस के साथ मिलने की इच्छा।  
इसके तीसरे  दिन मंसूर विजयगढ़ जा पहुँचा। एक गोद में असकरी था और  
दूसरे हाथ में ग़रीबी का  छोटा-साउ एक बुकचा। वहां उसने अपना नाम मिर्जा  
जलाल बताया। हुलिया भी बदल लिया था,  हट्टा-कट्टा सजीला जवान था, चेहरे पर  
शराफ़त और कुशीलनता की कान्ति झलकती थी; नौकरी के लिए किसी और सिफ़ारिश की  
जरूरत न थी। सिपाहियों में  दाख़िल हो गया और पांच ही साल में  अपनी  
ख़िदमतों और भरोसे की बदौलत मन्दौर के सरहदी पहाड़ी किले का सूबेदार बना  
दिया गया।  
लेकिन  मिर्जा जलाल को वतन की याद हमेशा सताया करती। वह असकरी को गोद  
में ले लेता और कोट  पर चढ़कर उसे जयगढ़ की वह मुस्कराती हुई चरागाहें और  
मतवाले झरने और सुथरी  बस्तियां दिखाता जिनके कंगूरे क़िले से नज़र आते। उस  
वक्त बेअख्तियार उसके जिगर से  सर्द आह निकल जाती और ऑंखें ड़बड़बा आतीं।  
वह असकरी को गले लगा लेता और कहता—बेटा, वह तुम्हार देश है। वहीं तुम्हारा  
और तुम्हारे  बुजुर्गों का घोंसला है। तुमसे हो सके तो उसके एक कोने में  
बैठे हुए  अपनी उम्र ख़त्म कर देना, मगर उसकी आन में कभी  बट्टा न लगाना।  
कभी उससे दया मत करना क्योंकि तुम उसी कि मिट्टी और पानी से पैदा  हुए हो  
और तुम्हारे बुजुर्गों की पाक रूहें अब भी वहां मंड़ला रही है। इस तरह  
बचपने से ही असकरी के दिल पर देश की सेवा और प्रेम अंकित हो गया था। वह  
जवान हुआ,  तो जयगढ़ पर जान देता था। उसकी शान-शौकत पर निसार, उसके  रोबदाब  
की माला जपने वाला। उसकी बेहतरी को आगे  बढाने के लिए हर वक्त़ तैयार।  
उसके झण्डे को नयी अछूती धरती में गाड़ने का इच्छुक।  बीस साल का सजीला  
जवान था, इरादा मज़बूत, हौसले बुलन्द, हिम्मत बड़ी, फ़ौलादी  जिस्म, आकर  
जयगढ़ की फ़ौज में दाखिल हो गया और इस वक्त जयगढ़ की फ़ौज का चमकजा  सूरज  
बन हुआ था।  


5  


जयगढ़ ने अल्टीमेटम दे दिया—अगर चौबिस घण्टों के अन्दर शीरीं बाईं  
जयगढ़ न पहुँची तो  उसकी  अगवानी के लिए जयगढ़ की फ़ौज रवाना  होगी।  
विजयगढ़ ने  जवाब दिया—जयगढ़ की फ़ौज आये, हम उसकी अगवानी  के लिए  
हाजिर हैं। शीरीं बाई जब तक यहां की अदालत से हुक्म-उदूली की सजा न पा ले,  
वह रिहा नहीं  हो सकती और जयगढ़ को हमारे  अंदरूनी मामलों में  दख़ल देने  
का कोई हक  नहीं।  
असकरी ने  मुंहमांगी मुराद पायी। खुफ़िया तौर पर एक दूत मिर्जा जलाल के पास रवाना किया और खत  में लिखा—  
‘आज विजयगढ़ से हमारी जंग छिड़ गयी, अब खुदा ने चाहा तो दुनिया  
जयगढ़ की तलवार का लोहा मान जाएगी। मंसूर का बेटा असकरी फ़तेह के दरबार का  
एक अदना  दरबारी बन सकेगा और शायद मेंरी वह दिली तमन्ना भी पूरी हो जो  
हमेशा मेरी रूह को  तड़पाया करती है। शायद मैं मिर्जा मंसूर को फिर जयगढ़  
की रियासत में एक ऊंची जगह  पर बैठे देख सकूं। हम मन्दौर में न बोलेंगे और  
आप भी हमें न छेडिएगा लेकिन अगर  खुदा न ख्वास्ता कोई मुसीबत आ ही पड़े तो  
आप मेरी यह मुहर जिस सिपाही या अफ़सर को  दिखा देंगे वह आपकी इज्ज्त करेगा।  
और आपको मेरे कैम्प में पहुँचा देगा। मुझे यकीन  है कि अगर जरूरत पड़े  तो  
उस जयगढ़ के लिए  जो आपके लिए इतना प्यारा है और उस असकरी के ख़ातिर जो  
आपके जिगर का टुकड़ा है, आप  थोड़ी-सी तकलीफ़ से (मुमकिन है वह रूहानी  
तकलीफ़ हो) दरेग न फ़रमायेंगे।’  
इसके तीसरे  दिन जयगढ़ की फ़ौज ने विजयगढ़ पर हमला किया और मन्दौर से  
पांच मील के फ़ासले पर  दोनों फौजों का मुकाबला हुआ। विजयगढ़ को अपने हवाई  
जहाजों, जहरीले गड्ढों और दूर  तक मार करने वाली तोपों का घमण्ड था। जयगढ़  
को अपनी फ़ौज की बहादुरी, जीवट,  समझदारी और बुद्धि का था। विजयगढ़ की  
फ़ौज नियम और अनुशासन की गुलाम थी, जयगढ़  वाले जिम्मेदारी और तमीज के  
क़ायल।  
एक महीने  तक दिन-रात, मार-काट के मार्के होता रहे। हमेशा आग और  
गोलों और जहरीली हवाओं का  तूफ़ान उठा रहता। इन्सान थक जाता था, पर कले अथक  
थीं। जयगढ़ियों के हौसले पस्त हो  गये, बार-बार हार पर हार खायी। असकरी को  
मालूम   हुआ कि जिम्मेदारी फ़तेह में चाहे करिश्मे कर दिखाये, पर शिकस्त  
में मैदान  हुक्म की पाबन्दी ही के साथ रहता है।  
जयगढ़ के अखबारों ने हमले शुरू किये।  असकरी सारी क़ौम की लानत-मलामत  
का निशाना बन गया। वही असकरी जिस पर जयगढ़ फ़िदा  होता था सबकी नज़रों का  
कांटा हो गया। अनाथ बच्चों के आंसू, विधवाओं की आहें,  घायलों की  
चीख-पुकार, व्यापरियों की तबाही, राष्ट्र का अपमान—इन सबका कारण वही एक  
व्यक्ति असकरी था। कौम की अगुवाई सोने की  राजसिंहासन भले ही हो पर फूलों  
की मेज वह हरगिज नहीं।  
जब जयगढ़  की जान बचने की इसके सिवा और कोई सूरत न थी कि   किसी तरह  
विरोधी सेना का सम्बन्ध मन्दौर के क़िले से काट दिया जाय, जो लड़ाई  और रसद  
के सामान और यातायात के साधनों का केंद्र   था। लड़ाई कठिन थी, बहुत  
खतरनाक, सफ़लता की आशा बहुत कम, असफ़लता की आशंका  जी पर भारी। कामयाबी अगर  
सूखें धान का पानी थी तो नाकामी उसकी आग। मगर छुटकारे की  और कोई दूसरी  
तस्वीर न थी। असकरी ने मिर्जा जलाल को लिखा—  
‘प्यारे अब्बाजान, अपने पिछले खत में मैंने जिस जरूरत का इशारा  किया  
था, बदक़िस्मती से वह जरूरत आ पड़ी। आपका प्यारा जयगढ़ भेडियों के पंजे  
में  फंसा हुआ है और आपका प्यारा असकरी नाउम्मीदों के भंवर में, दोनों आपकी  
तरफ़ आस  लगाये ताक रहे हैं। आज हमारी आखिरी कोशिश, हम मुखालिफ़ फ़ौज को  
मन्दौर के किले से  अलग करना चाहते हैं। आधी रात के बाद यह मार्का शुरू  
होगा। आपसे सिर्फ इतनी  दरख्वास्त है कि अगर हम सर हथेली पर लेकर किले के  
सामने तक पहुँच सकें, तो हमें  लोहे  के दरवाज़े से सर टकराकर वापस न होना  
पड़े। वर्ना आप अपनी क़ौम की इज्जत और अपने बेटे की लाश को उसी जगह पर  
तड़पते  देखेंगे और जयगढ़ आपको कभी मुआफ़ न करेगा। उससे कितनी ही तकलीफ़  
क्यों न पहुँची हो  मगर आप उसके हक़ों  से सुबुकदोश नहीं हो  सकते।’  
शाम हो  चुकी थी, मैदाने जंग ऐसा नज़र आता था कि जैसे जंगल जल गया  
हो। विजयगढ़ी फ़ौज एक  खूंरेज मार्के के बाद ख़न्दकों में  आ रहीं  थी,  
घायल मन्दौर के क़िले के अस्पताल में पहुँचाये जा रहे थे, तोपें थककर चुप  
हो  गयी थीं और बन्दूकें जरा दम ले रही थीं। उसी वक्त जयगढ़ी फ़ौज का एक  
अफ़सर  विजयगढ़ी वर्दी पहने हुए असकरी के खेमे से निकला, थकी हुई तोपें, सर  
झुकाये हवाई  जहाज, घोडो की लाशें, औंधी पड़ी हुई हवागाडिया, और सजीव मगर  
टूटे-फूटे किले, उसके  लिए पर्दे का काम करने लगे। उनकी आड़ में छिपता हुआ  
वह विजयगढ़ी घायलों की क़तार  में जा पहुँचा और चुपचाप जमीन पर लेट गया।  


6  



आधी रात गुजर चुकी थी। मन्दौर या क़िलेदार मिर्जा जलाल  किले की  
दीवार पर बैठा हुआ मैदाने  जंग का  तमाशा देख रहा था और सोचता था कि ‘असकरी  
को मुझे ऐसा ख़त लिखने  की हिम्मत क्योंकर हुई। उसे समझना चाहिए था कि जिस  
शख्स़ ने अपने उसूलों पर अपनी  जिन्दगी न्यौछावर कर दी, देश से निकाला  
गया, और गुलामी का  तौक़ गर्दन में ड़ाला वह अब अपनी जिन्दगी के  आख़िरी  
दौर में ऐसा कोई काम न करेगा, जिससे उसको बट्टा लगे। अपने उसूलों को न  
तोड़ेगा। खुदा के दरबार में वतन और वतनवाले और बेटा एक भी साथ न देगा। अपने  
बुरे-भले की सजा  या इनाम आप ही भुगतना  पड़ेगा। हिसाब के रोज उसे कोई न  
बचा सकेगा।  
‘तौबा! जयगढियों से फिर वही  बेवकूफ़ी हुई। ख़ामख़ाह गोलेबारी से  
दुश्मनों को खबर  देने की क्या ज़रूरत थी? अब इधर से भी जवाब  दिया जायेगा  
और हज़ारों जानें जाया होंगी। रात के अचानक हमले के माने तो यह है कि  
दुश्मन सर पर आ जाए और कान खबर न हो, चौतरफ़ा खलबली पड़ जाय। माना कि  
मौजूदा हालत  में अपनी हरकतों को पोशीदा रखना शायद मुश्किल है। इसका इलाज  
अंधेरे के ख़न्दक से  करना चाहिये था। मगर आज शायद उनकी गोलेबारी मामूल से  
ज्या तेज है। विजयगढ़ की  क़तारों और तमाम मोर्चेबन्दियों को चीरकर बज़ाहिर  
उनका यहां तक आना तो मुहाल मालूम  होता था, लेकिन अगर मान लो आ ही जाएं तो  
मुझे क्या करना चाहिये। इस मामले को तय  क्यों न कर लूँ? खूब, इसमें तय  
करने की बात ही क्या हैं? मेरा रास्ता साफ़ है। मैं  विजयगढ़ का नमक खाता  
हूँ। मैं जब बेघरबार, परेशान और अपने देश से निकला हुआ था तो  विजयगढ़ ने  
मुझे अपने दामन में पनाह दी और मेरी ख़िदमतों का मुनासिब लिहाज़ किय।  उसकी  
बदौलत तीस साल तक मेरी जिन्दगी नेकनामी और इज्जत से गुजरी। उसके दगा करना  
हद  दर्जे की नमक-हरामी है। ऐसा गुनाह जिसकी कोई सज़ा नहीं! वह ऊपर शोर हो  
रहा है। हवाई   जहाज़ होंगे, वह गोला गिरा, मगर खैरियत हुई, नीचे कोई नहीं  
था।  
‘मगर क्या दगा हर एक हालत में गुनाह है? ऐसी हालतें भी तो हैं,  जब  
दगा वफ़ा से भी ज्यादा अच्छी हो जाती है। अपने दुश्मन से दग़ा करना क्या  
गुनाह  है? अपनी कौम के दुश्मन से दगा करना क्या गुनाह है? कितने ही काम जो  
जाती हैसियत  से ऐसे होते हैं कि उन्हें माफ़ नहीं किया जा सकता, कौमी  
हैसियत से नेक काम हो  जाते हैं। वही बेगुनाह का खून जो जाती हैसियत से  
सख्त़ सज़ा के क़ाबिल है, मज़हबी  हैसियत से शहादत का दर्जा पाता है, और  
कौमी हैसियत  से देश-प्रेम का। कितनी बेरहमियां और जुल्म,  कितनी  दगाएं और  
चालबाजियां, कौमी और  मज़हबी नुक्ते-निगाह से सिर्फ़ ठीक  ही  नहीं,  
फ़र्जों में दाखिल हो जाती है। हाल की यूरोप की बड़ी लड़ाई में इसकी कितनी  
ही मिसालें मिल सकती हैं। दुनिया का इतिहास ऐसी दग़ाओं से भरा पड़ा है। इस  
नये दौर  में भले और बुरे का जाती एहसास क़ौमी मसलहत के सामने कोई हकीकत  
नहीं रखता। क़ौमियत  ने ज़ात को मिटा दिया है। मुमकिन है यही खुदा की मंशा  
हो। और उसके दरबार में भी  हमारे कारनामें क़ौम की कसौटी ही पर परखे जायं।  
यह मसला इतना आसान नहीं है जितना  मैं समझता  था।  
‘फिर आसमान में शोर हुआ इतना मगर शायद यह इधर की के हवाई जहाज़  हैं।  
जयगढ़ वाले बड़े दमख़म से लड़ रहे हैं। इधर वाले दबते नजर आते हैं। आज  
यकीनन  मैदान उन्हीं के हाथ में रहेगा। जान पर खेले हुए हैं। जयगढ़ी  वीरों  
की बहादुरी  मायूसी ही मे खूब खुलती है। उनकी हार जीत से भी  ज्यादा  
शानदार  होती है। बेशक, असकरी  दॉँव-पेंच का उस्ताद है, किस खूबसूरती से  
अपनी फ़ौज का  रूख क़िले के दरवाजे की तरफ़ फेर दिया। मगर  सख्त गलती कर  
रहे हैं। अपने हाथों अपनी क़ब्र खोद रहे हैं। सामने का मैदान दुश्मन  के  
लिए खाली किये देते हैं। वह चाहे तो बिना रोक-टोक आगे बढ़ सकता है और सुबह  
तक  किये देते हैं। वह चाहे तो बिना रोक-टोक आगे बढ़ सकता है। और सुबह तक  
जयगढ़ की  सरज़मीन में दाखिल हो सकता है। जयगढियों के लिए वापसी या तो  
ग़ैरमुमकिन है या  निहायत ख़तरनाक। क़िले का दरवाज़ा बहुत मजबूत है।  
दीवारों की संधियों से उन पर  बेशुमार बन्दूकों के निशाने पड़ेंगे। उनका इस  
आग में एक घण्टा भी ठहरना मुमकिन  नहीं है। क्या इतने देशवासियों की जानें  
सिर्फ एक उसूल पर, सिर्फ हिसाब के दिन के  ड़र पर, सिर्फ़ अपने इख़लाक़ी  
एहसास पर कुर्बान कर दूँ? और महज जानें ही क्यों? इस  फ़ौज की तबाही जयगढ़  
की तबाही है। कल जयगढ़ की पाक सरज़मीन दुश्मन की जीत के  नक्क़ारों से गूंज  
उठेगी। मेरी माएं, बहनें और बेटियां हया को जलाकर खाक कर देने  वाली  
हरकतों का शिकार होंगी। सारे मुल्क   में क़त्ल और तबाही के हंगामे बरपा  
होंगे। पुरानी अदावत और झगड़ों के शोले  भड़केंगे। कब्रिस्तान में सोयी हुई  
रूहें दुश्मन के क़दमों से पामाल होंगी। वह  इमारतें जो हमारे पिछले  
बड़प्पन की जिन्द निशानियॉँ हैं, वह यादगारें जो हमारे  बुजुर्गों की देन  
हैं, जो हमारे कारनामों के इतिहास, हमारे कमालों का ख़जाना और  हमारी  
मेहनतों की रोशन  गवाहियां हैं,  जिनकी सजावट और खूबी को दुनिया की क़ौमें  
स्पर्द्धा की आंखों से देखती हैं वह  अर्द्ध-बर्बर, असभ्य लश्करियों  का  
पड़ाव बनेंगी  और उनके तबाही के जोश का शिकार। क्या अपनी क़ौम को उन  
तबाहियों का निशाना बनने  दूं? महज इसलिए कि वफ़ा का मेरा उसूल न टूटे?  
‘उफ्, यह क़िले में ज़हरीले गैस कहां से आ गये। किसी जयगढ़ी  जहाज  
की हरकत होगी। सर में चक्कर-सा आ रहा  है। यहां से कुमक भेजी जा रही है।  
किले की दीवार के सूराखों  में भी तोपें चढाई जा रही है। जयगढ़वाले क़िले  
के सामने आ गये। एक धावे में वह हुंमायूं दरवाजे तक आ पहुँचेंगे। विजयगढ़  
वाले इस  बाढ़ को अब नहीं रोक सकते। जयगढ़ वालों के सामने   कौन ठहर सकता  
है? या अल्लाह, किसी तरह दरवाजा खुद-ब-खुद खुल जाता, कोई  जयगढ़ी हवाबाज़  
मुझसे जबर्दस्ती कुंजी छीन  लेता। मुझे मार ड़ालता। आह, मेरे इतने अज़ीज  
हम-वतन प्यारे भाई आन की आन में ख़ाक  में मिल जायेंगे और मैं बेबस हूँ!  
हाथों में जंजीर है, पैरों  में बेड़ियां। एक-एक रोआं रस्सियों से जक़ड़ा  
हुआ है। क्यों न इस जंजीर को तोड़  दूँ, इन बेड़ियों के टुकड़े-टुकड़े कर  
दूं, और दरवाज़े के दोनों बाजू अपने अज़ीज़  फ़तेह करने वालों की अगवानी के  
लिए खोल दूं! माना कि यह गुनाह है पर यह  मौक़ा गुनाह से ड़रने का नहीं।  
जहन्नुम की आग उगलने वाले सांप और खून पीन वाले  जानवर और लपकते हुए शोले  
मेरी रूह  को  जलायें, तड़पायें कोई बात नहीं। अगर महज़ मेरी रूह की तबाही,  
मेरी क़ौम और वतन को  मौत के गड्ढे से बचा सके तो वह मुबारक है। विजयगढ़  
ने ज्यादती की है, उसने महज  जयगढ़ को जलील करने के लिए सिर्फ उसको भड़काने  
के लिए शीरीं बाई को शहर-निकाले को  हुक्म़ जारी किया जो सरासर बेजा था।  
हाय, अफ़सोस, मैंने उसी वक्त इस्तीफ़ा न दे दिया  और गुलामी की इस क़ैद से  
क्यों न निकल गया।  
‘हाय ग़जब, जयगढ़ी फ़ौज ख़न्दकों तक पहुँच गयी, या खुदा! इन जांबाजों  
पर रहम कर, इनकी मदद कर। कलदार तोपों से कैसे  गोले बरस रहे हैं, गोया  
आसमान के बेशुमार तारे टूट पड़ते हैं। अल्लाह की  पनाह,  हुमायूं दरवाजे पर  
गोलों की कैसी  चोटें पड़ रही हैं। कान के परदे फ़टे जाते हैं। काश दरवाजा  
टूट जाता! हाय मेरा असकरी, मेरे जिगर का टुकड़ा, वह घोड़े पर  सवार आ रहा  
है। कैसा बहादुर, कैसा जांबाज, कैसी  पक्की हिम्मत वाला! आह, मुझ अभागे  
कलमुंहे की मौत  क्यों नही आ जाती! मेरे सर पर कोई गोला क्यों नहीं आ  
गिरता! हाय, जिस पौधे को अपने जिगर के खून से पाला, जो मेरी पतझड़  जैसी  
ज़िन्दगी का सदाबहार फूल था, जो मेरी अंधेरी रात का चिरा, मेरी ज़िन्दगी की  
उम्मीद, मेरी हस्ती का दारोमदार, मेरी आरजू की इन्तहा था, वह मेरी आंखों  
के सामने  आग के भंवर में पड़ा हुआ है, और मैं हिल नहीं सकता। इस कातिल  
जंजीर को क्योंकर  तोड़ दूं? इस बाग़ी दिल को क्योंकर समझाऊं? मुझे मुंह  
में कालिख लगाना मंजूर है,  मुझे जहन्नुम की मुसीबतें झेलना मंजूर है, मैं  
सारी दुनिया के गुनाहों  का बोझ अपने   सर पर लेने को तैयार हूँ, सिर्फ इस  
वकत मुझे गुनाही करने की, वफ़ा के  पैमाने को तोड़ने की, नमकहराम बनने की  
तौफ़ीक दे! एक  लम्हे के लिए मुझे शैतान के हवाले कर दे, मैं नमक हराम  
बनूंगा, दग़ाबाज बनूंगा पर  क़ौमफ़रोश नहीं बन सकता!  
‘आह, ज़ालिम सुरंगें उड़ाने की तैयारी कर रहे हैं। सिपहसालार  ने  
हुक्म दे दिया। वह तीन आदमी तहखाने की तरफ़ चले। जिगर कांप रहा है, जिस्म  
कांप  रहा है। यह आख़िरी मौका है। एक लमहा और, बस फिर अंधेरा है और तबाही।  
हाय, मेरे ये  बेवफ़ा हाथ-पांव अब भी नहीं हिलते, जैसे इन्होंने मुझसे मुंह  
मोड़ लिया हो। यह खून  अब भी गरम नहीं होता। आह, वह धमाके की आवाज  हुई,  
खुदा की पनाह, जमीन कॉँप उठी, हाय असकरी, असकरी, रूख़सत, मेरे प्यारे बेटे,  
रूख़सत, इस जालिम बेरहम बाप ने तुझे अपनी वफ़ा पर कुर्बान कर दिया! मैं  
तेरा बाप न था, तेरा दुश्मन था! मैंने तेरे गले पर छुरी   चलयी। अब धुआं  
साफ़ हो गया। आह वह फ़ौज कहां है जो सैलाब की तरह बढ़ती आती  थी और इन  
दीवारों से टकरा रही  थी।  ख़न्दकें लाशों से भरी हुई हैं और वह जिसका मैं  
दुश्मन था, जिसका क़ातिल, वह बेटा,  वह मेरा दुलारा असकरी कहां है, कहीं  
नजर नही आता....आह....।’  
—‘जमाना’, नवम्बर, १९१८  


    